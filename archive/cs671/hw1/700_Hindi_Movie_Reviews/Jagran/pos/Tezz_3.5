कहते हैं न कि जब दिल को चोट लगती है तो आदमी कुछ भी कर सकता है। फिर उसे कुछ नहीं दिखता कि जो वह कर रहा है वह मानवीय कार्य है या अमानवीय..। दूसरी तरफ यह बात भी तय है कि कानून आपके किए गुनाह को माफ नहीं कर सकता और मानवीयता का कानून से कोई लेना-देना नहीं होता। इन बातों को ही पिरोया है प्रियदर्शन ने अपनी फिल्म तेज में। जहां तक नाम की बात है, तो तेज शब्द का इस्तेमाल यहां न तो संस्कार से संबंधित है और न ही व्यक्तित्व से। यहां तेज का मतलब एक तो चालाकी से है और दूसरा गति से। फिल्म पूरी तरह गति में बंधी है और यही वजह है कि बहुत दमदार पहलू न होते हुए भी यह दर्शकों को बांधे रहती है।

कहानी लंदन की है और इसके मुख्य चरित्र हैं आकाश और निकिता यानी अजय देवगन और कंगना रनौत। दोनों ने शादी की है, लेकिन आकाश चूंकि गलत कागजात के जरिए लंदन गया है, तो यह शादी मान्य नहीं होती और इसी वजह से आकाश को निकिता से अलग होना पड़ता है और प्रताडि़त होना पड़ता है सो अलग..। अब आकाश की दिली इच्छा है लंदन के सिस्टम से बदला लेने की। इसमें उसके साथी बनते हैं आदिल और मेघा यानी जाएद खान और समीरा रेड्डी। इनकी वजह से आकाश लंदन से ग्लासगो जाने वाली बुलेट ट्रेन को निशाना बनाता है और उसमें बम र ा देता है। फोन के जरिए ज्यों ही यह ाबर अधिकारियों को मिलती है, सखी परेशान हो जाते हैं। फिर शुरू होता है सिस्टम और आकाश ऐंड कंपनी के बीच मुकाबला और अंत में अर्जुन खन्ना यानी अनिल कपूर कामयाब हो जाता है। आकाश चूंकि दिल का भोला है, तो उसे उम्मीद होती है कि उसे लोग उसी तरह से देखेंगे, लेकिन ऐसा नहीं होता और उसे अपनी जान गंवानी पड़ती है। निकिता अपने बेटे के साथ है। उसे अंत में एक चिट्ठी मिलती है, जिसमें लिखा है कि अगर हम अगले जन्म में मिले, तो जिंदगी जरूर हसीन होगी।

अभिनय की बात करें तो उपरोक्त सभी कलाकारों ने अपनी भूमिका के साथ पूरा न्याय किया है। खासकर ट्रेन कंट्रोलर के रूप में बोमन ईरानी तो कई बार बहुत भारी पड़ते हैं अन्य कलाकारों पर। उन्होंने कमाल का अभिनय किया है। फिल्म की सिनेमैटोग्राफी कमाल की है, पर्दे पर दृश्य सजीव लगते हैं और खूबसूरत भी। रही बात गीत-संगीत की, तो वे पहले से ही सुने जा रहे हैं, लेकिन फिल्म का विषय चूंकि ऐसा है कि फिल्म देखते समय गीत पर ध्यान बहुत नहीं जाता। कुल मिलाकर तेज रोमांचक है।
