इस फिल्म की कल्पना एकता कपूर ही कर सकती थीं। मुंबई का एक ऐसा डान, जिसे बालाजी टेलीफिल्म्स के सारे सीरियल पसंद हैं। वह साक्षी तंवर से प्रेम करता है और साक्षी व एकता कपूर का मनमुटाव भी खत्म करता है। इस फिल्म में करण जौहर करण बनाए करोड़पति पेश करते हैं तो महेश भट्ट भट्ट सीरियसली कार्यक्रम लेकर आते हैं। फिल्म में बालाजी के सीरियलों का बेशर्मी से प्रचार होता है। एकता कपूर को भी पहली बार फिल्मों के दर्शक साक्षात देखते हैं।

एक ऊटपटांग कहानी है। मुंबई शहर के तीन असफल व्यक्ति हंसी-मजाक में सी कंपनी बना लेते हैं। धन उगाहने और लोगों के बिगड़े काम करवाने के लिए वे इस कंपनी के नाम से फोन भर करते हैं। पूरे देश में खलबली मच जाती है। सी कंपनी समाचार चैनलों की सुर्खियों में आ जाती है। पुलिस और अंडरव‌र्ल्ड भी परेशान हैं। खुश है तो जनता क्योंकि सी कंपनी के खौफ से उनके काम हो रहे हैं। आखिरकार भेद खुलता है। दद्दू डान उनके साहस से खुश होता है और खुशी-खुशी अपनी बहन का हाथ हीरो को सौंप देता है।

सी कंपनी में कुछ भी नया और उल्लेखनीय नहीं है। एकता के भाई तुषार कपूर के व्यक्तित्व को ध्यान में रखकर फिल्म की कल्पना की गई है। जाहिर बात है कि उसी हिसाब से कहानी लिखी गई है और सहयोगी अभिनेता चुने गए हैं। अगर अनुपम खेर, मिथुन चक्रवर्ती और राजपाल यादव नहीं होते तो फिल्म देखने के लिए बैठना मुश्किल हो जाता। दद्दू डान की भूमिका में मिथुन प्रभावित करते हैं।
