अनुराग कश्यप ने अलग संदर्भ में जिन राजनीतिक-सामाजिक मुद्दों की बात गुलाल में की है, लगभग वैसा ही सामाजिक द्वंद्व सूनी तारापोरवाला की फिल्म लिटिल जिजू में है। पृष्ठभूमि बदली हुई है। सूनी ने पारसी समुदाय में कट्टरता और बदलाव के सक्रिय सूत्रों से कथा बुनी है। लिटिल जिजू रोचक फिल्म है।

सूनी तारापोरवाला ने हल्के-फुल्के अंदाज में गंभीर विषय का चित्रण किया है। मीरा नायर की फिल्मों की लेखिका रह चुकी सूनी तारापोरवाला की पटकथा चुस्त और प्रभावशाली है। लिटिल जिजू जिजू के नजरिए से पारसी समाज का वर्णन करती है। जिजू अपने भाई, पड़ोसी, पिता और अन्य लोगों के बारे में बताता चलता है और हम सहज ही पारसी समुदाय में चल रहे भेद-भाव, बदलाव और अतीत से लगाव से परिचित होते जाते हैं। सूनी ने अपने किरदारों को अतिनाटकीय या फिल्मी नहीं होने दिया है। उन्होंने पारसी समाज के दर्द को अंदर से समझा है।

लिटिल जिजू मुख्य रूप से अंग्रेजी में है, इसलिए यह व्यापक दर्शक समूह तक नहीं पहुंच पाएगी। फिल्म के निर्माताओं को इसे हिंदी में डब कर प्रदर्शित करने की कोशिश करनी चाहिए। लिटिल जिजू पारसी समुदाय की झलक देती है।
