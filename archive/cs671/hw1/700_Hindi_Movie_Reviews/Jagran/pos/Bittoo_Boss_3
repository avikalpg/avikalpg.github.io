सहज-सीधे, लेकिन उदंड किस्म के कस्बाई या गंवई युवकों की फिल्में हम देखते रहे हैं। किसी प्रभाव या दबाव में आकर वे गलत रास्ते पर भटकते हैं, लेकिन शुरुआत में ही उनका जमीर जाग जाता है। वे कुछ नेक कर गुजरते हैं। सुपवित्र बाबुल की बिट्टू बॉस हिंदी फिल्मों की इसी पुरानी कहानी को नए अंदाज में कहते हैं। उन्होंने बिट्टू बॉस को पंजाब में दिखाया है, लेकिन ऐसे बिट्टू देश के हर कोने में दिख जाते हैं।

सुपवित्र बाबुल ने बिट्टू की भूमिका के लिए पुलकित सम्राट का सटीक चुनाव किया है। पहली बार बड़े पर्दे पर दिख रहे पुलकित सम्राट की भाव-भंगिमाओं से हम अपरिचित हैं, इसलिए वे आसानी से बिट्टू ही नजर आते हैं। उच्छृंखल स्वभाव के बिट्टू में बैंड बाजा बारात के बिटटू की झलक दिख सकती है, लेकिन ऐसे युवकों का यही चरित्र और व्यवहार होता है। फिल्म में कस्बे का माहौल, शादी-व्याह और पंजाबी संस्कृति की उत्सवधर्मिता की झलक अच्छी और वास्तविक है। बिट्टू के जीवन में आई लड़की उसे भटकने के लिए मजबूर करती है, लेकिन समय रहते बिट्टू चेत जाता है। अनायास ही यह फिल्म कई सच्चाइयों को उद्घाटित कर देती है।

इस फिल्म के सहयोगी पात्रों का चुनाव भी जबरदस्त है। विक्की ड्रायवर के रूप में आशुतोष पाठक सहज, स्वाभाविक और विश्वसनीय दिखते हैं। उन्होंने चालू किस्म के दृश्यों में भी ताजगी ला दी है। बाद के दृश्यों में निर्देशक विक्की ड्रायवर के किरदार में लिप्त हो गए हैं, इसलिए असर थोड़ा कम हो जाता है। अमिता पाठक के अभिनय की सीमाएं हैं। वह मेहनत करती दिखाई देती हैं। बिट्टू बॉस में अभिनय और परिवेश का नयापन है। फिल्म के बीच में थोड़ी देर के लिए अटकती है। अगर उसे नजरअंदाज कर दें तो बिट्टू बॉस रोचक और मनोरंजक फिल्म है।
