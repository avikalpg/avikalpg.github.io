कश्मीर बहुत बड़ी कंपनी बन गई है, सभी इस कंपनी के जरिए अपना कारोबार चमकाना चाहते हैं, इस संवाद में ही लम्हा की पूरी विषय-वस्तु छिपी हुई है। लम्हा में निर्देशक राहुल ढोलकिया ने कश्मीरियों के द्वंद्व, उनकी मजबूरी और उससे पनपे आक्रोश का ईमानदार चित्रण किया है। उल्लेखनीय  है कि फिल्म में किसी के पक्ष में कोई फैसला नहीं दिया गया है। संजय दत्त और बिपाशा  बसु जैसे लोकप्रिय सितारों की मौजूदगी के कारण लम्हा में एंटरटेनमेंट  वैल्यू ढूंढ़ने वाले दर्शकों को भी निराशा होगी क्योंकि लम्हा कश्मीर जैसे संवेदनशील विषय पर बनी रियलिस्टिक  फिल्म है।

धरती के स्वर्ग कश्मीर को दुनिया की सबसे खतरनाक जगह क्यों कहा जाता है? इस सवाल का जवाब ढूंढ़ रहे दर्शकों के लिए जवाब है लम्हा। इंटेलीजेंस आफिसर विक्रम सबरवाल  को कश्मीर में बड़ी आतंकवादी घटना की योजना बना रहे लोगों की हकीकत तक पहुंचने की जिम्मेदारी  दी गई है। विक्रम को मदद मिलती है जुझारू कश्मीरी युवति अजीजा  की,जो कश्मीर की प्रमुख अलगाववादी पार्टी की सक्रिय सदस्या है। अजीजा  की मदद से कश्मीर में चल रहे अलगाववादी मुहिम के कड़वे सच का पता विक्रम को चलता है। उधर अजीजा  का मित्र आतिफ  अलगावादियों  और पाकिस्तानी आतंकवादियों की सांठ-गांठ से वाकिफ हो चुका है। कश्मीरी युवकों को मुख्य धारा  में लाने के लिए आतिफ  चुनाव लड़ता है। आतिफ  की चुनावी रैली में आतंकवादी एक बड़ी घटना को अंजाम देने की योजना बना चुके हैं। विक्रम उस घटना को रोकने में कामयाब तो हो जाता है, पर वह आहत होता है यह जानकर कि सभी  हमाम में नंगे हैं। आतंकवादी हों या अलगाववादी, फौज के कुछ मौकापरस्त आफिसर हों या राजनेता सभी  कश्मीर मुद्दे पर अपनी रोटी सेंकना चाहते हैं। उन्हें कश्मीरियों के दर्द की कोई चिंता नहीं है। इस पूरे चक्रव्यूह में पिस रहा है तो सिर्फ आम कश्मीरी नागरिक।

लम्हा में यदि आतंकवादियों की बंदूकों से निकलने वाली गोलियां हैं तो कश्मीर की प्राकृतिक खूबसूरती  के विहंगम दृश्य भी हैं। लम्हा का छायांकन उत्कृष्ट है। संगीत सामान्य है। सभी गाने बैकग्राउंड में हैं। बिपाशा  और कुणाल  पर फिल्माए  गए गीत की जरूरत नहीं महसूस होती। संजय दत्त के कंधों पर पूरी फिल्म टिकी है, उन्होंने इस जिम्मेदारी को बखूबी निभाया है। बिपाशा  बसु के प्रशंसकों के लिए यह फिल्म सरप्राइज  होगी। सिर से पैर तक ढंकी अजीजा  की भूमिका को उन्होंने कुछ यूं निभाया है कि किसी भी दृश्य में ग्लैमरस  बिपाशा  की यादें ताजा नहीं होतीं। कुणाल  कपूर साधारण हैं। हमेशा की तरह यशपाल शर्मा और अनुपम खेर का अभिनय उल्लेखनीय है।
