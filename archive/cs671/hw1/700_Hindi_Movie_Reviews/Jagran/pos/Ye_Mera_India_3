इन दिनों कई कहानियों को एक फिल्म में पिरोकर पेश करने का प्रचलन है। नए फिल्मकारों द्वारा किए गए इस सफल प्रयोग से अब अनुभवी निर्देशक भी प्रेरित हो रहे हैं। एन चंद्रा ऐसे ही अनुभवी निर्देशकों की सूची में शामिल हो गए हैं। अपनी नई पेशकश ये मेरा इंडिया में चंद्रा ने पांच या छह नहीं.. बारह कहानियों को एक सूत्र में पिरोया है। हमेशा की तरह चंद्रा की यह फिल्म भी सामाजिक और राष्ट्रीय सरोकारों से जुड़े कुछ गंभीर मुद्दों पर आधारित है।

ये मेरा इंडिया की शुरूआत समस्याओं और मुद्दों से शुरू होती है और तमसो मां ज्योतिर्गमय के संदेश के साथ अंत होता है। न्यूज चैनल के समाचार की सुर्खियों की पृष्ठभूमि से ये मेरा इंडिया के बारह किरदारों का सफर प्रारंभ होता है। इन बारह किरदारों में अय्याश बिल्डर भी है, तो उस बिल्डर के हवस की शिकार एक युवती भी है। बिल्डर की कुंठित विचारों वाली पत्‍‌नी है, तो उसके जातिगत लांछनों को सह रही घर में काम में करने वाली नौकरानी भी है। नौकरानी का बेरोजगार और साम्यवादी भाई है, तो उसका मुस्लिम दोस्त भी है जो सांप्रदायिकता के दंश का शिकार है। संप्रदायवाद की आग में झुलस रहे उस दोस्त को सही दिशा में लाने वाला एक मुस्लिम युवक है, तो देश से बाहर अपना आशियाना बनाने की इज्छुक उसकी पत्‍‌नी भी है। क्षेत्रवाद का कट्टर समर्थक पुलिस अफसर भी है, तो उस अफसर के डंडों का शिकार बिहारी बेरोजगार युवक भी है। अपनी गलतियों से सबक लेने वाला डॉक्टर भी है, तो एक समझदार जज भी है। राजनीतिक महत्वाकांक्षाओं के लिए अपने पुत्र की निजी जीवन को भी हथियार बनाकर मीडिया के सामने पेश करने वाला एक राजनेता भी है, तो उससे बगावत कर अपनी प्रेमिका के साथ अंतरजातीय विवाह करने वाला पुत्र भी है। सभी बारह पात्र अपने-अपने लक्ष्य को दिमाग में रखकर दिन की शुरूआत करते हैं, पर दिन के अंत तक उनके साथ बिल्कुल विपरीत होता है। उनके साथ कुछ ऐसा घटता है जिसके लिए वे तैयार नहीं थे। सबका जीवन समस्याओं और मुद्दों से गुजरता हुआ सकारात्मक मोड़ पर पहुंचता है।

ये मेरा इंडिया के कुछ दृश्य दिल को छूते हैं, पर पूरी फिल्म बारह कहानियों के उलझाव के कारण अपने विषय से भटक जाती है। ऐसा लगता है कि अनुभवी निर्देशक एन चंद्रा एक ही फिल्म के माध्यम से मुंबई जैसे महानगर में व्याप्त सभी समस्याओं को पर्दे पर उतार देना चाहते हों। क्षेत्रवाद, जातिवाद, संप्रदायिकता, अस्पृश्यता,महिलाओं पर अत्याचार ये सब ऐसी समस्याएं हैं जिनमें से प्रत्येक पर एक फिल्म बनाई जाए, तो भी बहुत कुछ अधूरा रह जाता है। भव्य पूंजी निवेश और बड़े सितारों की मौजूदगी के बिना दर्शकों तक अपनी बात पहुंचाने में पूरी तरह तो नहीं, कुछ हद तक कामयाब जरूर होती है ये मेरा इंडिया। सारिका, रजत कपूर, विजय राज, अतुल कुलकर्णी, प्रवीन डबास और सयाजी शिंदे का अभिनय उल्लेखनीय है। अनुपम खेर की मौजूदगी प्रभावित नहीं करती। शेष कलाकारों में पूरब कोहली, मिलिंद गुणाजी, परिजाद जोराबियन और स्मायली सूरी का अभिनय साधारण है।
