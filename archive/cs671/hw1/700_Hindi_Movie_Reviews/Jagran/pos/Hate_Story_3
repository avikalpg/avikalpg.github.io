पाओली दाम के बोल्ड सीन और निर्भीक संवादों की वजह से यह फिल्म चर्चा में थी। उससे आकर्षित होकर फिल्म देखने गए दर्शकों को निराशा नहीं होगी। हालांकि कुछ कामोत्तेजक दृश्य कट गए हैं, लेकिन हिंदी फिल्मों के हिसाब से बचे दृश्य भी कम नहीं हैं। विवेक अग्निहोत्री के इस प्रयास के निगेटिव या पॉजीटिव प्रभाव का फैसला वक्त करेगा। फिलहाल हेट स्टोरी में विवेक अग्निहोत्री ने बदले की कहानी में शरीर को अस्त्र के रूप में इस्तेमाल किया है। इस अस्त्र के इस्तेमाल में खून नहीं बहता। विरोधी खेमे के पुरुष निढाल और विवश हो जाते हैं।

विवेक अग्निहोत्री की नायिका काव्या कृष्णा एक महत्वाकांक्षी पत्रकार है। अपने फोटोग्राफर दोस्त की मदद से वह एकस्टिंग ऑपरेशन के जरिए एक स्थापित उद्योगपति को बेनकाब करती है। उद्योगपति का बेटा सिद्धार्थ धनराज यों तो अपने पिता के सामने हकलाता है, लेकिन वैसे नृशंस और क्रूर स्वभाव का है। अपने स्वार्थ के लिए वह किसी हद तक जा सकता। ऐसी ही एक कोशिश में सिद्धार्थ और काव्या के बीच ठन जाती है। काव्या अपनी खुन्नस और जिद में सिद्धार्थ को तबाह करने के लिए जिस्म को हथियार बनाती है। वह अपने उद्देश्य में सफल भी रहती है। फिल्म में एक संवाद है कि अगर औरत खुद को बेचने पर आए तो वह दुनिया के किसी भी मर्द को खरीद सकती है। यों नैतिकता के दबाव में निर्देशक ने फिल्म का क्लाइमेक्स रचा है।

बदले की इस कहानी में शरीर को अस्त्र बनाने के बहाने निर्माता-निर्देशक आम दर्शकों को रिझाने के लिए बोल्ड दृश्य रखे हैं। एक औरत के बदले की कहानी किसी और तरीके से भी कही जा सकती थी। लेकिन विवेक अपनी नायिका को यह राह दी। उन्होंने बदले की कहानी की कमान नायिका को सौंप दी है। नायक सिर्फ साथ के लिए है। यह प्रतिनायक और नायिका की हेट स्टोरी है।

पाओली ने बोल्ड दृश्यों में बेझिझक दिखी हैं। इस फिल्म की उपलब्धि गुलशन देवैइया और सौरभ दूबे हैं। दोनों ने अपनी भूमिकाओं को उनके चरित्र के अनुरूप निभाया है। देवैइया की अतिरिक्त मेहनत पर्दे पर अच्छा परिणाम देती है। बाकी कलाकार साधारण और स्थानपूर्ति के लिए हैं।
