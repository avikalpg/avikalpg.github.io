जो फिल्म भारत में रिलीज होने के पहले ही ऑस्कर के लिए दस श्रेणियों में नामांकित हो चुकी हो, उसके लिए किसी सर्टिफिकेट की जरूरत रह नहीं जाती। स्लमडॉग मिलिनेयर भारत में स्लमडॉग करोड़पति के हिंदी रूपांतरण के नाम से रिलीज हुई है। फिल्म के अंग्रेजी और हिंदी वर्जनों में थोड़ा फर्क है। गालियों के इस्तेमाल के कारण ए सर्टिफिकेट वाली मिलिनेयर को हिंदी में यू-ए सर्टिफिकेट के साथ रिलीज किया गया है। फिल्म के लिए ज्यादा से ज्यादा हिंदी दर्शक जुटाना इसके पीछे एक बड़ी वजह मानी जा सकती है।

स्लमडॉग विकास स्वरूप के उपन्यास क्यू एंड ए पर आधारित है। स्क्रिप्ट के हिसाब से फिल्म में कुछ जरूरी बदलाव किए गए हैं। मसलन उपन्यास का नायक राम मोहम्मद थामस है जिसे फिल्म में जमाल मलिक कर दिया गया है। यहां उसकी प्रेमिका लतिका नहीं नीता है। यही नहीं उपन्यास में धारावी में पले-बढ़े राम मोहम्मद को फिल्म में जुहू का बताया गया है। उपन्यास में राम एक प्रतियोगिता के दौरान सभी सवालों का जवाब देकर एक अरब रुपया जीत चुका है। यह घटना शो शुरू होने के चंद हफ्तों में हो गई है। निर्माताओं ने सोचा था कि करीब आठ महीने के बाद ही कोई विजेता बनेगा। अब उनके पास विजेता को देने के लिए एक अरब रुपये नहीं है, इसलिए वे राम मोहम्मद को धोखेबाज साबित करने में लगे हैं। इस बात को भी फिल्म से हटा दिया गया है। इस फर्क के बावजूद जमाल (देव पटेल) व सलीम मलिक (मधुर मित्तल) की कहानी दिल को छूती है। मुंबई की निचली बस्तियों में गुजर-बसर कर रहे लोग ही इस फिल्म का आधार हैं। विषम परिस्थितियों के बावजूद भी इन बस्तियों में हर कदम उम्मीद धड़कती रहती है। यही उम्मीद उन्हें जिलाए रखती है।

जमाल और सलीम की जिंदगी दो दिशाओं में मुड़ने के बाद भी वे प्रेम, विश्वास और आशा से बंधे रहते हैं। जमाल की किस्मत में लिखा था कि वह करोड़पति बन जाएगा। चित्रण और फिल्मांकन की वास्तविकता के बावजूद यह सोच उन तंगहाली में जी रहे बाशिंदों के जीवन संघर्ष को बेमानी ठहरा देती है। मुंबई की निचली बस्ती में होने वाले घिनौने कामों को निर्देशक डैनी बायल ने अपने नजरिए से पेश किया है। मोटे रूप से कहें तो स्लमडॉग एक भारतीय उपन्यासकार की कृति पर आधारित विदेशी के नजर से चित्रित भारत है।

गरीबी के बावजूद स्लमडॉग में जमाल और नीता की सफल प्रेमकहानी भी है। मलिक भाइयों की भूमिका में देव पटेल और मधुर मित्तल ने शानदार अभिनय किया है। लतिका की भूमिका में फ्रीडा पिंटो स्वाभाविक हैं। क्विज शो के होस्ट के रूप में अनिल कपूर कौन बनेगा करोड़पति के होस्ट अमिताभ बच्चन से प्रेरित नजर आते हैं। छोटी भूमिका के बावजूद इरफान खान प्रभाव पैदा करने में सफल रहे हैं। फिल्म का संगीत विशेष तौर पर उल्लेखनीय है। एआर रहमान की ताल ने दृश्यों का प्रभाव बढ़ा दिया है। फिल्म के अंत में आया गीत जय हो खुशी और जोश का संचार करता है।
