ब्याह हिंदी फिल्मों का एक सफल और लोकप्रिय विषय रहा है। यश चोपड़ा और सूरज बड़जात्या की फिल्मों में हम सच और कल्पना के मेल से सदैव विवाह का एक आदर्श रूप देखते आए हैं, लेकिन आनंद एल राय की फिल्म तनु वेड्स मनु में उत्तर भारत में लड़की दिखाने के रिवाज से बारात के आगमन तक को बिना किसी लाग-लपेट के असली रंग में पेश किया है। लंदन से दुल्हन की खोज में कानपुर आए डॉक्टर मनोज शर्मा उर्फ मनु परिचित किरदार लग सकते हैं, परंतु शराब और सिगरेट की शौकीन एवं हर हफ्ते एक नया ब्वॉयफ्रेंड बनाने में यकीन रखने वाली तनुजा त्रिवेदी उर्फ तनु फिल्मों में आई अब तक उत्तर प्रदेश की सीधी-सादी, घरेलू, आज्ञाकारी बेटियों सी नहीं है। देव डी में अनुराग कश्यप द्वारा गढ़े पारो के किरदार के बाद तनु वेड्स मनु की तनु भारत के छोटे शहरों की नई पीढ़ी की स्वछंद, निरंकुश, बिंदास, कंफ्यूज लड़की की छवि पेश करती हैं।

तनु के लिए प्यार सिर्फ एस्ट्रोजन, टेस्ट्रोजन जैसे हार्मोस हैं। उसे अरेंज मैरिज से नफरत है। तनु को सहज, सरल और सपाट जीवन पसंद नहीं। मनु जब तनु को पहली बार देखता है तो उसे प्यार हो जाता है। वह शादी के लिए हां कर देता है, लेकिन तनु उससे कहती है कि वह शादी से इंकार कर दे क्योंकि उसका ब्वॉयफ्रेंड है। मनु अपने लिए दूसरी लड़कियां देखना शुरू करता है। किस्मत मनु को पंजाब में उसके दोस्त की शादी में फिर तनु से मिलाती है। तनु की खुशी के लिए मनु उसके मां-पिता को उसके गुंडे ब्वॉयफ्रेंड अवस्थी से शादी के लिए राजी करता है, लेकिन जब सरलता से सब होने लगता है, तनु की अवस्थी से शादी होने लगती है तो वह घबराने लगती है। वह शादी के एक दिन पहले अवस्थी से ब्याह करने से इंकार कर देती है।

लेखक हिमांशु शर्मा ने तनु वेड्स मनु में कानपुर की कहानी में पंजाब का सुंदर छौंक लगाया है। विविध भारती पर अमीन सयानी की आवाज से शुरू हुई फिल्म फ्रेश और रोचक संवादों के साथ खूबसूरती से आगे बढ़ती है। कृष्णा के संगीत पर राजशेखर के बोल कहानी में रूचि बनाए रखने में मदद करते हैं। पृष्ठभूमि में आया गीत रंगरेज का मनु और तनु की भावनाओं के अभिव्यक्ति के लिए अच्छा इस्तेमाल किया गया है। मनु और तनु के व्यक्तित्व का विरोधाभास बांधे रखता है, लेकिन मध्यांतर के बाद पटकथा लचर हो गई है। तनु का मनु के प्रति अचानक प्रेम का अहसास और अवस्थी का अपनी गर्लफ्रेंड तनु की मनु से शादी के लिए रजामंदी खटकती है। छोटे शहर की तनु के किरदार में कंगना रनौत के अभिनय का अलग पहलू देखने को मिलता है। इस किरदार को स्वीकार करके कंगना ने साहस दिखाया है। मनु के किरदार में आर माधवन की उम्दा अदाकारी देखने को मिलती है। छोटी भूमिका में जिमी शेरगिल असर छोड़ जाते हैं। दीपक डोबरियाल, स्वरा भास्कर और एजाज खान सहयोगी भूमिकाओं में प्रभावित करते हैं।
