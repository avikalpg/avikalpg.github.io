रजनीकांत की रोबोट सिनेमा देखने का रोमांचकारी अनुभव देती है। रोबोट का खास आकर्षण रजनीकांत और ऐश्वर्या राय बच्चन तो हैं हीं, उनके साथ फिल्म की अंतरराष्ट्रीय स्तर की तकनीकी है, जिसे देखते हुए यकीन नहीं होता कि हम भारतीय फिल्म देख रहे हैं। निर्देशक शंकर ने विदेशी तकनीशियनों के सहयोग रोबोट के रूप में भारत की पहली तकनीकी रूप से एडवांस एवं समृद्ध फिल्म बनाई है। शंकर की इस कल्पना की सराहना करनी होगी कि यदि रोबोट में इंसानी जज्बात महसूस करने की शक्ति आ जाए तो क्या परिणाम हो सकते हैं।

डॉ. वसी दस साल के कठिन परिश्रम के बाद एक रोबोट चिट्टी बनाने में सफल होते हैं। चिट्टी में सौ आदमियों की अक्ल एवं ताकत है। उसे दुनिया की सभी भाषाओं की जानकारी है। वह हर तरीके से शक्तिशाली है। डॉ. वसी चिट्टी को इंडियन आर्मी को गिफ्ट करना चाहते हैं, लेकिन प्रोफेसर बोहरा चिट्टी को पास नहीं करते। प्रो. बोहरा को अपने ही स्टूडेंट डॉ. वसी की सफलता से ईष्र्या होती है। वह कहते हैं कि रोबोट में इंसान की तरह भावनाओं को महसूस करने का साम‌र्थ्य नहीं है। वह आर्मी के लिए नुकसानदेह हो सकता है। बाद में चिट्टी में जब इंसानी जज्बात महसूस करने की शक्ति चमत्कारिक रूप से आ जाती है तो वह डॉ. वसी एवं मानव जाति के लिए मुसीबत बन जाता है। चिट्टी को डॉ. वसी की गर्लफ्रेंड सना से प्यार हो जाता है। फिर चिट्टी ऐसे ताकतवर खलनायक के रूप में उभरकर आता है जिससे निपटना चुनौती बन जाती है।

डॉ. वसी और रोबोट चिट्टी के चरित्र को रजनीकांत ने सराहनीय तरीके से निभाया है। ऐश्वर्या राय बच्चन की खूबसूरती और अभिनय प्रशंसनीय है। रोबोट में पीटर हेंस के एक्शन जबरदस्त हैं। क्लाइमेक्स में चिट्टी के स्वरचित चिट्टी रोबोट की फौज और पुलिस, आर्मी एवं वायु सेना के बीच के जंग के दृश्य बेहद रोमांचित करते हैं। एनीमेशन एवं स्पेशल इफेक्ट का फिल्म में भरपूर इस्तेमाल किया गया है। रोबोट के जरिए शंकर ने संदेश दिया है कि रोबोट के अंदर से तो बुराई का रेड चिप निकाला जा सकता है, लेकिन इंसान के अंदर से बुराई का रेड चिप कैसे निकाला जाए।
