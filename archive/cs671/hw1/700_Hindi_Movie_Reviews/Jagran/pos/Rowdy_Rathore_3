अभी एक अलग तरह की फिल्में आने लगी हैं सिनेमा घरों में। खासकर वॉन्टेड के आने के बाद से ऐसी फिल्में यानी बॉडीगार्ड, रेडी, सिंघम आदि को देखें, तो इधर एक कड़ी बनी है और लोग इन फिल्मों को एक बार जरूर देखते हैं। देखने का उनका उद्देश्य सिर्फ टाइमपास करना और अपना ध्यान कुछ देर के लिए फैंटेसी में रमा देना होता है, क्योंकि ऐसी फिल्मों की आप न तो कोई यादें देर तक रख सकते हैं और न ही इसमें कुछ ऐसा है जिसे दूसरे को बताया जाए।

कहानी भी ऐसी जिस पर पहले ढेर सारी फिल्में हम देख चुके हैं। चूंकि पहले ही तमाम बड़े इतिहास हो चुके फिल्म समीक्षकों ने लिख दिया है कि सिनेमा एक खूबसूरत छलावा है, लेकिन इन बातों से अलग कुछ कहानियों को लोग बहुत सालों तक याद रखते हैं, कुछ कालजयी भी हो चुकी हैं, लेकिन अब ऐसी बात फिल्मों में बहुत कम ही दिखती हैं। कहें कि न के बराबर, तो गलत नहीं होगा। राउडी राठौर भी ऐसी ही फिल्म है जिसे लोग देख सकते हैं, लेकिन याद नहीं रख सकते..।

फिल्म की कहानी दो हमशक्ल की है। एक है शिवा और दूसरा है विक्रम राठौर। विक्रम की अपनी कहानी है और शिवा की अपनी। एक चोर है दूसरा पुलिस। दोनों की भूमिका अक्षय कुमार ने निभाई है। शिवा चोर है, वह अपने साथी परेश जेनात्रा के साथ मिलकर हर किसी को टोपी पहनाता रहता है। शिवा से इसी क्रम में एक दिन पारो यानी सोनाक्षी सिन्हा मिलती है और दोनों में प्यार हो जाता है। दूसरी तरफ बिहार का एक छोटा सा इलाका है देवगढ़। वहां गुंडाराज है। वहां की जनता पर वहां के बाउजी नाम के एक गुंडे का राज है। उसके लोग स्टेशन से लेकर पूरे इलाके से वसूली करते हैं।

उसका दबदबा इतना है कि पुलिस वाले भी कुछ नहीं बोलते, उनकी बीवी के साथ खेलना उसका काम है। नेताओं को भी वह अपनी जेब में रखे हुए है। वहां पर एक ऐसे एएसपी विक्रम राठौर का आना होता है, जो किसी से नहीं डरता। उसका मुकाबला बाउजी के लोगों से होता रहता है और एक दिन उसकी जान चली जाती है। विक्रम की एक बच्ची है, जो एक घटना के तहत आ जाती है शिवा के पास। वह उसे पापा समझती है। बाद में पुलिस और शिवा की मदद से शिवगढ़ से गुंडाराज खत्म होता है। अभिनय की बात करें तो अक्षय कुमार का अंदाज उन जैसा ही है और वे पूरी फिल्म में छाये हुए हैं।

सोनाक्षी का काम बहुत लेंथ वाला नहीं है, लेकिन वे फिल्म की हीरोइन हैं तो गीत उन्हीं पर फिल्माए गए हैं लेकिन अभिनय में वे कुछ खास नहीं कर पाई हैं। खलनायक की भूमिका में नसीर ने अच्छा एक्सप्रेशन दिया है, लेकिन संवाद लोगों पर बहुत ज्यादा असर नहीं छोड़ते। वे चलताऊ टाइप के हैं और आम बोलचाल वाले। बिहार की पृष्ठभूमि पर आधारित बोली में दक्षिण का झौंका साफ सुनाई देता है। कई जगह तो संवाद को सही तरह से कलाकारों ने बोला भी नहीं है। रही निर्देशन की बात तो प्रभुदेवा ने वॉन्टेड की तरह ही इस फिल्म को भी धमाकेदार प्रस्तुत किया है। इस फिल्म को लेकर उनका यकीन पहले से दृढ़ था कि यह कहानी हिंदी में भी हिट होगी। हिंदी से पहले तेलुगु की इस फिल्म पर तीन और भाषाओं में फिल्में बन चुकी हैं और सभी को लोगों ने राउडी करार दिया था।

इसी सोच के साथ अक्षय भी प्रभुदेवा के साथ जुड़े। वे निश्चित ही इस फिल्म को लेकर खुश होंगे कि लोग एक बार तो फिल्म को देखेंगे ही। करीना कपूर और प्रभुदेवा की एक झलक भी फिल्म में इसीलिए रखी गई है। वैसे तो यह ऐक्शन-कॉमेडी फिल्म है, लेकिन सिनेमेटोग्राफी के लिए इसमें बहुत ज्यादा बनाया गया है। इस काम को संतोष थंडियाल ने बखूबी किया भी है। यह अलग बात है कि बहुत से सीन में बिहार की झलक कहीं नहीं दिखती। गीत -संगीत की बात करें तो इसके सभी गीत आजकल के अंदाज वाले हैं। खासकर चिंता ता ता.. को लोग रेडी की ढिंक चिका.. की तरह गुनगानाएं ऐसा संभव है।
