धार्मिक कहानियों के अनुसार, जब असुरों का धरती पर राज बढ़ा, तो देवताओं ने देवी की आराधना की। सबने अपने कुछ-कुछ अंश दिए और अंत में बनीं मां दुर्गा, जिन्होंने दैत्य का वध किया। निर्देशक सुजॉय घोष की फिल्म कहानी में भी शक्ति के रूप में विद्या बालन को रखा गया है और उन्होंने भी उस काम को बखूबी अंजाम तक पहुंचाया है, वह भी रहस्य के साथ।

फिल्म की कहानी विद्या बागची की है, जो अपने पति के साथ लंदन में रहती है। दोनों सॉफ्टवेयर इंजीनियर हैं। पति जब एक काम के सिलसिले में कोलकाता आता है, जो लंदन नहीं लौटता। पति अरूप क्यों वापस लंदन नहीं लौटता, इसके पीछे एक लंबी कहानी है, जो फिल्म में कहानी के रूप में आगे बढ़ती है। लंदन से कोलकाता आने के बाद विद्या बागची की खोज आगे बढ़ती है और हत्याओं का सिलसिला चलता रहता है और वह भी बड़े रोमांचक तरीके से। अंत में दशहरे के दिन जिसकी हत्या होती है, वही होता है अरूप के साथ-साथ तमाम लोगों का हत्यारा और हत्या का कारण।

अभिनय की बात करें तो विद्या बालन ने अपने चरित्र को कमाल के साथ पेश किया है। राना के रोल में परमब्रत चटोपाध्याय, नवाजुद्दीन सिद्दीकी ने खान की भूमिका और मिलन दामजी की भूमिका को इंद्रनील सेनगुप्ता ने बहुत ही बेहतरीन निभाया है। कुछ और छोटे रोल भी फिल्म में ऐसे हैं, जिनकी अहमियत फिल्म देखते हुए महसूस होती है।

सुजॉय घोष और रितेश शाह ने कहानी को इस तरह से प्रस्तुत किया है कि मन कहानी से कहीं और नहीं जाता। गीत-संगीत का इस फिल्म में खास योगदान नहीं है। एक गीत कोलकाता का रंग दिखाता हुआ है और दूसरा गीत गुरु रवींद्रनाथ टैगोर की कविता ..तोबे एकला चोलो रे.. को अमिताभ बच्चन की आवाज में खूबसूरती से पेश किया गया है। कुल मिलाकर कहानी के जरिए एक बार फिर यह बताया गया है कि कहानी दमदार हो, तो स्टार्स कोई मायने नहीं रखते।
