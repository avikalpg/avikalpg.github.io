अबूझ पहेली है इंसान की मानसिकता। इसी के तहत पहले तो वह कुछ भी करने को तैयार हो जाता है। फिर उसकी चाहत कुछ और आगे बढ़ती है। एक वक्त वह भी आता है, जब चाहतें उसे परेशान करने लगती हैं। ऐसे वक्त में वह चाहता है कि अपनी अलग दुनिया बसाई जाए। क्या ऐसा संभव है कि जिससे हम दूर और बहुत दूर होने की सोचते हैं, उसमें कामयाबी मिल ही जाए? ऐसा होना बहुत मुश्किल है, क्योंकि आपकी करनी के तार आपकी जिंदगी के साथ हमेशा के लिए जुड़े होते हैं और आप उससे अंत तक पीछा नहीं छुड़ा पाते..। ऐसे वक्त में आपके जन्नत में बसने के सारे ख्वाब खाक में तब्दील होते दिखते हैं और हाथ आती है सिर्फ और सिर्फ जहन्नुम..। इसी ताने-बाने में बुनी गई कहानी है भट्ट कैंप की और कुणाल देशमुख निर्देशित नई फिल्म जन्नत 2।

फिल्म की कहानी पूरी तरह दिल्ली की है। यही वजह है कि फिल्म में दिल्ली भी एक चरित्र के रूप में नजर आती है। दृश्यों के साथ-साथ दिल्ली की बोली और आज के युवाओं की आम बोलचाल वाले संवाद इसमें खूब हैं। इनके साथ ही आम गालियां भी फिल्म में खूब सुनने को मिलती हैं, लेकिन ये सब कहानी और चरित्र को रीयल बनाते प्रतीत होते हैं। फिल्म का मुख्य चरित्र है सोनू दिल्ली यानी इमरान हाशमी, जिसने अपना कदम गलत धंधे में डाल लिया है। उसकी सोच है कि जब सभी के पास हथियार होगा, तो कोई किसी से कम क्यों होगा और इस काम में पैसा भी अधिक मिलता है। उसे इस काम में महारत हासिल है। सोनू को एसीपी प्रताप रघुवंशी यानी रणदीप हुडा ढूंढता है और उसके जरिए वह आ‌र्म्स के एक बड़े सप्लायर और आ‌र्म्स बनाने वाली फैक्ट्री के मालिक तक पहुंचना चाहता है। प्रताप से पहली मुलाकात में घायल होने के बाद सोनू एक डॉक्टर जाह्नवी यानी ईशा गुप्ता से मिलता है। वह उससे प्यार करने लगता है, फिर कुछ मुलाकातों के बाद दोनों एक हो जाते हैं, तब सोनू को पता चलता है कि जाह्नवी का पिता कोई और नहीं, आ‌र्म्स फैक्ट्री का मालिक ही है। अब उसकी मुश्किल और बढ़ जाती है। एक तरफ वह अपनी पत्नी के साथ चैन की जिंदगी जीना चाहता है, दूसरी तरफ प्रताप उसे ब्लैकमेल करता है और तीसरी तरफ आ‌र्म्स फैक्ट्री का मालिक मंगल सिंह तोमर का वह व्यापार बढ़ाने वाला विश्वासी साथी बना हुआ है। कई बार मुसीबतों से बचने के बाद अंत में ये तीनों एक जगह मिलते हैं और फिर कहानी खत्म होती है।

अभिनय की बात करें, तो इमरान हाशमी और रणदीप हुडा ने बहुत अच्छा काम किया है। वे सही में दिल्ली में रहने वाले जैसे लगते भी हैं। ईशा गुप्ता भी ठीकठाक लगी हैं। इमरान और भट्ट कैंप की फिल्मों की हीरोइनें जो कुछ करती हैं, ईशा ने भी उस काम को भलीभांति किया है। वे सुंदर दिखी हैं। अन्य अभिनेताओं में जिशान अयूब ने सोनू के दोस्त बल्ली का और मनीष चौधरी ने मंगल सिंह तोमर की भूमिका खूबसूरती से निभाई है। मनीष और जिशान का काम भी लोगों को याद रहेगा। इमरान और भट्ट कैंप की अन्य फिल्मों की तरह इसके भी गीत-संगीत मधुरता लिए हैं। खासकर तू ही मेरा खुदा.. और तेरा दीदार हुआ.. तो बेहद खूबसूरत हैं।
