बैटमैन परंपरा की यह तीसरी और आखिरी फिल्म भव्यता व कथन के स्तर पर द डॉर्क नाइट के स्तर की लगती है। लेकिन निर्देशक क्रिस्टोफर नोलान फिल्म की कहानी के इतर कुछ अनूठे दृश्य रचने के चक्कर में मूल कहानी से दूर चले जाते हैं। हालांकि, अपनी पिछली फिल्मों मीमेन्टो और इन्सेप्शन में वे कुछ बेहतरीन दृश्य रच चुके हैं सो इसकी उम्मीद तो थी। लेकिन हिंदी सिनेमा के दर्शकों को शायद यह बात नहीं हजम हो। हम फील गुड सिनेमा देखने में इतने एक्सपर्ट हो चुके हैं कि एक लंबे दृश्य में अट्टहास करता हुआ खलनायक पसंद नहीं आता है।

फिल्म की मूल कहानी में मास्क लगाए विलेन के किरदार में टॉमस हार्डी जो कि बेन के किरदार में पूरी फिल्म में बैटमैन बने क्रिस्टियन बेल पर हावी दिखते हैं, कई बार बुरी तरह नायक को पीटते हैं। बैटमैन का चोला धारण करने से पहले क्रिस्टियन बेल वायेन इंटरप्राइजेस को बचाने की बहुत कोशिश करते हैं लेकिन उनके विरोधी बेन के साथ मिलकर न सिर्फ स्टॉक एक्सचेंज पर कब्जा करते हैं बल्कि परमाणु बम का नुस्खा भी हासिल कर लेते हैं।

इन सारे खतरों से शहर को बचाने के लिए बैटमैन खलनायक बेन के सामने आता है लेकिन बेन की ताकत का अंदाजा उसको नहीं होता है। बैटमैन को एक किले के अंदर बनी जेल में बंद कर दिया जाता है। यह जेल देखने में तो अमेरिका के ही किसी ग्रामीण इलाके में स्थित लगती है लेकिन दरअसल इस जेल के सारे दृश्य हिंदुस्तान में फिल्माए गए हैं। निर्देशक क्रिस्टोफर नोलान पिछले साल की गर्मियों में अपनी टीम के साथ जोधपुर के मेहरानगढ़ किले में फिल्म के जेल वाले हिस्से की शूटिंग करने आए थे।

बैटमैन को जेल के अंदर कुद परालौकिक चीजों का अनुभव होता है और वह लगातार कई प्रयासों के बाद जेल से बाहर निकलकर आता है। बैटमैन की मदद करती हैं एनी हेथेवे, जो कैट के किरदार में पहले उसे धोखा दे चुकी हैं। इस काम में बैटमैन के साथ मॉर्गन फ्रीमैन और पुलिस कमिश्नर गैरी ओल्डमैन भी रहते हैं।

नोलान की पिछली फिल्मों की तरह इस फिल्म में भी नकारात्मक चरित्र नायक पर भारी रहा है। इसका अंदाजा फिल्म के एक दृश्य में तब होता है जब गोथम शहर के अंदर स्टेडियम वाले दृश्य में खलनायक बेन एक के बाद एक घोषणा करके लोगों को मारता है और बैटमैन का कहीं पता नहीं होता है। बैकग्राउंड स्कोर के स्तर पर फिल्म कहीं से लाउड नहीं होती या सुपरहीरो की परंपरा फिल्मों जैसी नहीं लगती। एक कॉमिक किरदार को डर के चोले में ढांकते हुए दर्शकों के सामने पेश करना नोलान की खासियत रही है, वे इसमें कामयाब भी हुए हैं।

पटकथा लेखक जोनॉथन नोलान और कैमरामैन वॉली फिशर भी प्रशंसा के हकदार हैं। हवा में एक जहाज को दूसरे जहाज से जोड़कर उड़ाना या फिर कुएं के अंदर कूदकर फिल्माए गए सारे दृश्य इन्हीं की कल्पना से ऊपजे हैं।
