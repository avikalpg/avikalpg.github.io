वास्तविकता के धरातल पर बनी एक और बेहतरीन फिल्म है अंतद्र्वद्व। अंतद्र्वद्व बिहार में युवकों का जबरन अपहरण कर उन्हें विवाह के लिए मजबूर करने की प्रथा को प्रकाश में लाती है। अंतद्र्वद्व देखते समय ऐसा लगता है जैसे हम इस कुप्रथा से पीडि़त व्यक्ति के दु:ख-दर्द को अपनी आंखों से देख रहे हैं, उसे महसूस कर रहे हैं।

रघुवीर शाही दिल्ली में सिविल सर्विसेज की मुख्य परीक्षा देकर अपने घर आया है। घर से वापस दिल्ली लौटते समय उसका अपहरण हो जाता है। रघुवीर को नशे के आगोश में डालकर कर जबरन उसका विवाह करवा दिया जाता है। होश आने पर रघु नि:सहाय महसूस करता है। उसे अपनी प्रेमिका सिया के साथ किए गए वादे की याद सताती है। किसी तरह हिम्मत कर वह जबरन किए गए विवाह के बंधन को तोड़ भाग कर दिल्ली चला जाता है जहां वह एक और अंतद्र्वद्व में फंस जाता है जब उसे सिया की शादी के विषय में पता चलता है।

अंतद्र्वद्व का अंत हिंदी फिल्मों के पारंपरिक दर्शकों को थोड़ा निराश कर सकता है। चूंकि,सच्ची घटना पर आधारित फिल्मों के प्रति दर्शकों की जिज्ञासा बढ़ जाती है। वे जरूर जानना चाहेंगे कि क्या रघुवीर आईएएस ऑफिसर बन पाया? जानकी का क्या हुआ? क्या रघुवीर और जानकी मिल पाए?

अंतद्र्वद्व में कलाकारों का सहज अभिनय प्रभावित करता है। रघुवीर शाही की केंद्रीय भूमिका में राज सिंह चौधरी सक्षम अभिनेता के रूप में उभरते हैं। अखिलेंद्र मिश्रा,विनय पाठक और स्वाति सेन ने अपेक्षानुरूप अपनी भूमिकाओं के साथ न्याय किया है।
