सोचिए.. जब शाकाहारियों के प्रिय फास्ट फूड डोसा में मांस का उपयोग होने लगेगा, तो क्या होगा? पारंपरिक शाकाहारियों का आग-बबूला होना लाजिमी है। क्विक गन मुरूगन के नायक मुरूगन के साथ भी ऐसा ही हुआ। जिस गांव की देखभाल और सुरक्षा की जिम्मेदारी मुरूगन की है, उसी गांव का एक शख्स राइस प्लेट रेड्डी आकर शाकाहारियों पर मांसाहारी बनाने का दबाव डालता है। वह ग्रामीणों के पारंपरिक भोजन डोसा में सब्जियों की जगह गौ-मांस डालने का आदेश देता है। मुरूगन को जब इस विषय में पता चलता है, तो वह गुस्से से लाल हो जाता है। दोनों हाथों में बंदूक लेकर आंदोलन शुरू करते है और मुरूगन बन जाता है क्विक गन मुरूगन। अभी मुरूगन का संघर्ष प्रारंभ ही हुआ था कि अचानक मृत्यु लोक से उसका बुलावा आ जाता है। मृत्युलोक में चित्रगुप्त से मुरूगन अपना उद्येश्य बताता है, जिसे सुनकर चित्रगुप्त भी मुरूगन के पक्ष का समर्थन करते हैं। वे मुरूगन को पज्चीस साल बाद शाकाहारियों के पक्ष में आंदोलन चलाने और राइस प्लेट का खात्मा करने के लिए पुन: धरती पर भेजते हैं। राइस प्लेट अब मांसाहारी फूड चेन मैक डोसा का मालिक बन चुका है। कई पड़ावों से गुजरता हुआ मुरूगन का सफर आखिर अपनी मंजिल तक पहुंचता है।

क्विक गन मुरूगन में नए विषय को रोचक और मनोरंजक अंदाज में पेश किया गया है। शाकाहारियों और मांसाहारियों के आपसी मतभेद पर इसके पूर्व फिल्मकारों की नजर नहीं पड़ी थी। हालांकि, इस संदर्भ में कोई संदेश देने की कोशिश नहीं की गई है क्विक गन मुरूगन में। शशांक घोष निर्देशित इस फिल्म के नायक में कॉमिक बुक के नायकों की झलक मिलती है। वह दो बंदूकों की सहायता से दस से पंद्रह बंदूकधारियों को ढेर कर सकने की क्षमता रखता है। उसके बंदूक से निकली गोलियां कुछ यूं अपने शिकार तक पहुंचती हैं जैसे उस निर्जीव खतरनाक वस्तु को पता हो कि उसका लक्ष्य कौन है? दक्षिण भारतीय फिल्मों के लोकप्रिय नायकों की विशेष अदाओं की प्रासंगिक और रोचक नकल क्विक गन मुरूगन की विशेषता है।

मुरूगन की केंद्रीय भूमिका में राजेन्द्र प्रसाद जंचते हैं। रंभा, अनुमेनन और विनय पाठक का अभिनय साधारण है। जो दर्शक सिनेमाघर में जाकर अपनी परेशानियां भूलकर कुछ मनोरंजक पल बिताना चाहते हों उनके लिए संतोषजनक विकल्प बन सकती है क्विक गन मुरूगन।
