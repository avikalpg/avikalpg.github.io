हिंदी फिल्मों के दर्शकों के लिए अंजाना अंजानी  का अनुभव नया और अलग नहीं होगा। वही प्रेमी-प्रेमिका..वही मिलना-बिछड़ना..वही नोंक-झोंक और वही रोमांटिक गाने..। ऐसी फिल्में दर्शक पसंद भी करते हैं क्योंकि ये उन्हें भारतीय समाज के बंधनों से दूर ले जाती हैं। न्यूयार्क में रहने वाले आकाश और कियारा  के इर्द-गिर्द भारतीय मूल्यों और संस्कारों का कोई घेरा नहीं है। वे स्वतंत्र और स्वछंद  हैं। वे अपने निर्णय खुद ले सकते हैं। शायद, यही वजह है कि उनकी प्रेम कहानी में कोई विलेन नहीं है।

यूं तो अंजाना अंजानी  विशुद्ध लवस्टोरी  है,लेकिन इस लवस्टोरी  में कुछ गंभीर बातों को सरल और सहज अंदाज में दर्शकों तक संप्रेषित करने की कोशिश की गयी है। जैसे.. जिंदगी एक बार मिलती है उसे पूरी तरह जियो।  प्यार जीने की वजह देता है। जो बात प्रेमी के लिए सही हो सकती है, वह प्रेमिका के लिए गलत नहीं हो सकती। प्यार में दोहरा मापदंड नहीं होना चाहिए।

अंजाना अंजानी  के मुख्य किरदारों की पहली मुलाकात अनोखी है। दोनों खुदकुशी करने जा रहे हैं। आकाश इंवेस्टमेंट  बैंकर है। अमेरिका में आयी आर्थिक मंदी के कारण उसकी कंपनी बंद हो गयी है। वह इस बुरे हालात से भागना चाहता है इसलिए वह अपनी जान देना चाहता है। आकाश ने जिस जगह  आत्महत्या करने का निर्णय लिया है वहीं उसे कियारा  मिलती है। कियारा  भी आत्महत्या करने के लिए वहां पहुंची है। कियारा और आकाश दोनों किन्हीं वजहों से खुदकुशी नहीं कर पाते। उन्होंने तय किया है कि वे अगले  बीस दिनों में अपनी अंतिम इच्छा  पूरी करेंगे और फिर आत्महत्या करेंगे। इन बीस दिनों में आकाश और कियारा  के बीच स्नेह का रिश्ता बन जाता है। धीरे-धीरे स्नेह का यह रिश्ता प्यार में तब्दील हो जाता है। ..और फिर हिंदी फिल्मों में जैसा होता है.. वैसा ही आकाश और कियारा  के साथ भी होता है। वियोग  के बाद दोनों को अपने प्यार अहसास होता है और फिर शादी..।

अंजाना अंजानी  का कोई ऐसा दृश्य नहीं है जिसमें प्रियंका चोपड़ा या रणबीर  कपूर मौजूद नहीं हों। फिल्म की पटकथा में चरित्र कलाकारों के लिए कोई गुंजाइश नहीं छोड़ी गयी है। शायद, यही वजह है कि निर्देशक सिद्धार्थ आनंद दो अजनबियों की प्रेम कहानी दिखाने के अपने उद्देश्य से भटके नहीं है। हालांकि, उनकी फिल्म के दो अजनबियों की मुलाकात यदि भारत के किसी शहर में होती, तो संभव है दर्शक दीर्घा में बैठे प्रेमी-प्रेमिका भी उनसे सरोकार रखते। अंजाना  आकाश और अंजानी  कियारा  की भूमिका में रणबीर  कपूर और प्रियंका चोपड़ा बखूबी जंचते हैं। हां, प्रियंका चोपड़ा के आत्मविश्वास-भरे अभिनय के आगे रणबीर  कपूर थोड़े कमजोर जरूर लगते  हैं..।
