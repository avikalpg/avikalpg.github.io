प्रभु देवा की वांटेड उस कैटगरी की फिल्म है, जो कुछ सही और ज्यादा गलत कारणों से हिंदी में बननी बंद हो चुकी है। इनके बारे में धारणा है कि केवल फ्रंट स्टाल के चवन्नी छाप दर्शक ही पसंद करते हैं। अब दर्शकों का प्रोफाइल बदल गया है। मल्टीप्लेक्स ने दर्शकों की जो आभिजात्य श्रेणी गढ़ी है, वह ऐसी फिल्मों को घटिया, असंवेदनशील और चालू कहती है। पिछले 15 वर्षो में हिंदी सिनेमा ने खुद को जाने-अनजाने ऐसी मनोरंजक फिल्मों से दूर कर लिया है। कभी ऐसी फिल्में बनती थीं और हमारे फिल्मी हीरो दर्शकों के दिलों पर राज करते थे। वांटेड उस नास्टेलजिया को जिंदा करती है। यह फिल्म हर किस्म के थिएटर के दर्शकों को पसंद आ सकती है, क्योंकि कुछ दर्शक इसे सालों से मिस कर रहे थे। नए शहरी दर्शकों ने तो ऐसी फिल्में देखी ही नहीं हैं।

राधे (सलमान खान) पैसों के लिए कोई भी काम कर सकता है। एक बार जिस काम या बात के लिए वह हां कर देता है, उससे कभी नहीं मुकरता। अपनी इस खूबी और निर्भीक एटीट्यूड से वह अपराध जगत में तेजी से चर्चित हो जाता है। उसकी मांग बढ़ती है। अपराध जगत का सरगना गनी भाई विदेश में कहीं रहता है। अपने दाहिने हाथ गोल्डन की हत्या के बाद वह स्वयं भारत आता है। भारत आकर वह राधे से मिलता है और एक काम सौंपता है। राधे जिसे पूरा करने से मना कर देता है, क्योंकि उसमें बच्चे भी मारे जाएंगे। राधे औरतों और बच्चों पर वार नहीं करता। गनी भाई की दुश्मनी राधे के लिए मुश्किल बन जाती है। दूसरी तरफ जाह्नवी उससे प्रेम करती है। इस प्रेम की वजह से उसकी मुश्किलें और बढ़ती हैं। फिल्म में इंटरवल के बाद एक ट्विस्ट है। उसके बाद राधे की सच्चाई मालूम होती है। गनी भाई और राधे सिर्फ दो व्यक्ति नहीं, वास्तव में कानून के आर-पार खड़े अच्छाई और बुराई के दो प्रतीक हैं। सभी फिल्मों की तरह यहां भी अच्छाई की जीत होती है।

पिछली सदी के नौवें दशक में ऐसी फिल्मों की अति हो गई थी। अंतिम दशक में हम आपके हैं कौन और दिलवाले दुल्हनिया ले जाएंगे के बाद ताजगीपूर्ण बदलाव आया। लेकिन उस बदलाव ने हिंदी सिनेमा को अपनी परंपरा से अलग भी किया। मालूम हुआ कि शक्कर घोले गए मीठे चरित्रों की भरमार हो गई। फिल्में एक दूसरे अति के कुचक्र में फंस गईं। देसी मनोरंजन को घटिया मान लिया गया और देसी दर्शकों को अपेक्षित मनोरंजन से मरहूम कर दिया गया। देश में वांटेड को पसंद करने वाले दर्शकों की संख्या कम नहीं है। यह उनका भरपूर मनोरंजन करेगी। लंबे समय के बाद सलमान खान ने वांटेड में संजीदगी के साथ काम किया है। वह बेहतरीन एक्टर हो सकते हैं, बशर्ते अपने किरदार पर ध्यान दें। उनकी स्क्रीन प्रेजेंस अद्भुत है। वह दर्शकों को अपनी हर अदा से मोह लेते हैं। इस फिल्म में अपने इस हुनर का जबरदस्त इस्तेमाल करते हैं। हालांकि अब उम्र उनके चेहरे पर झलकने लगी है। कह सकते हैं कि हीरो के रूप में उनकी आखिरी पारी की पहली फिल्म है वांटेड। वह एक्शन दृश्यों में जंचे और जमे हें। गनी भाई की भूमिका में अनुभवी अभिनेता प्रकाश राज अपने मसखरे अंदाज से हंसने का मौका देते हैं। विलेन के चरित्र में विविधता लाने में वह सफल रहे हैं। ईमानदार पुलिस अधिकारी की भूमिका में गोविंद नामदेव प्रभावित करते हैं। तो करप्ट और लीचड़ पुलिस अधिकार के रोल में महेश मांजरेकर निराश नहीं करते। फिल्म की हीरोइन जाह्नवी का चरित्र ठीक से नहीं गढ़ा गया है। उसे आयशा टाकिया ने बेमन से निभाकर और निष्प्रभावी कर दिया है।

फिल्म के एक्शन दृश्य प्रभावशाली हैं। फिल्म में दर्जनों हत्याएं होती हैं, लेकिन यह फिल्म हिंसक नहीं कही जा सकती। निर्देशक का ध्येय हिंसा दिखाने से अधिक हीरो की बहादुरी दिखाने पर है। फिर भी इस फिल्म को बच्चों से दूर ही रखें। वांटेड वाजिब तौर पर एडल्ट फिल्म है।
