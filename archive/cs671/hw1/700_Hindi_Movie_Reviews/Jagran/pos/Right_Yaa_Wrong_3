पुरानी शैली का अपना आकर्षण होता है। हम आज भी पुरानी फिल्में पसंद करते हैं। उन्हें देखते हैं। ठीक उसी तरह पुरानी शैली में बनी नई फिल्म भी पसंद आ सकती है। नीरज पाठक ने कसी हुई स्क्रिप्ट लिखी है। वे दर्शकों को कुछ और सोचने का मौका नहीं देते, इसी वजह से कुर्सी पर लाचार बैठे सनी देओल को देखकर भी कोफ्त नहीं होती। इंटरवल में हाल से बाहर निकलने और फिर लौटने के बीच हम आगे की कहानी बुनते हैं, लेकिन नीरज पाठक रोमांचक झटका देते हैं। फिल्म एक नया मोड़ लेती है, जिसमें राइट  और रॉन्ग के बीच का फर्क मिटने लगता  है।

अजय और विनय की इस कहानी में अजय की बीवी, विनय की बहन और अजय का कजिन  शामिल हैं। ईमानदार, जांबाज और विलपावर का धनी अजय रिश्तों के पेंच से टूट जाता है। वह एक फूलप्रूफ  व्यूह रचता है। बदला लेने के बाद सभी की आंखों में धूल झोंक कर कोर्ट से बाइज्जत  बरी हो जाता है, लेकिन वह अपने राइट दोस्त को रॉन्ग  होते नहीं देख पाता। उसे सच बता देता है। दोस्ती, प्रतिद्वंद्विता, छल, विवाहेतर संबंध, लोभ, वासना और पिता-पुत्र के रिश्तों को समेटती राइट या रॉन्ग  आखिर तक दिलचस्प बनी रहती है।

ईषा कोप्पिकर  के लिए यह चुनौतीपूर्ण भूमिका थी, लेकिन लेखक उनके किरदार को गहराई और विस्तार नहीं दे पाए हैं। पूरी फिल्म मुख्य रूप से अजय और एक सीमा तक विनय पर निर्भर करती है। अजय और विनय की भूमिकाओं में सनी देओल और इरफान निराश नहीं करते। इरफान मामूली दृश्यों में भी अनोखे अंदाज से दर्शकों को लुभा ले जाते हैं। सनी देओल अपनी छवि से आज भी नहीं निकल पा रहे हैं। उनकी पिस्तौल से निकली गोली लगती  है तो आदमी हवा में लहरा जाता है। कभी लगता  है कि पीछे दीवार न हो तो वह कहां जाकर गिरेगा?  कोंकणा  सेन शर्मा को मिली भूमिका इंटरवल के बाद जोड़ी गई लगती  है।

राइट या रॉन्ग  की खूबी उसका लेखन है। निश्चित ही इसके लिए नीरज पाठक और उनके सहयोगी  गिरीश  धमीजा  और संजय चौहान बधाई के पात्र हैं।
