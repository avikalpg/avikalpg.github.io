इस फिल्म की खास बात इसका रिसर्च है। फिल्म के आखिर में जिस तरह चटगांव आंदोलन के सभी क्रांतिकारियों के नाम स्क्रीन पर आते हैं, वह फिल्मकार की सह्दयता को दर्शाता है। इसे एंड रोल कहते हैं। यह बताता है कि फिल्म इंडस्ट्री में ऐसे लोगों की भी कमी नहीं है, जो क्रेडिट के भूखे नहीं हैं। उन क्रांतिकारियों के साथ-साथ फिल्म के आखिर में आंदोलन के प्रमुख क्रांतिकारी सुबोध रॉय का एक वीडियो डाला है, जिसमें वे इस फिल्म के बनने पर निर्देशक देबव्रत सेन को बधाई देते हैं। वे उस दौरान कोलकाता में अपनी अंतिम सांसे गिन रहे होते हैं। फिल्म में जब असल सुबोध राय को दिखाया जाता है तो दर्शकों के रोंगटे खड़े हो जाते हैं। 2006 में रिकॉर्ड किए गए इस वीडियो के 14 दिन बाद ही सुबोध राय की मृत्यु हो गई थी। फिल्म में सुबोध राय उस बच्चे का किरदार है जो पूरी कहानी को नैरेट करता है। फिल्म उन नाबालिग क्रांतिकारियों की कहानी कहती है, जो इस आंदोलन से जुड़े थे। देबव्रत सेन ने नाबालिग क्रांतिकारियों पर फिल्म बनाकर इसे अपने मृत बेटे को समर्पित की है।

फिल्म की कहानी चटगांव(अब बांग्लादेश में) की है, जहां मास्टर दा (मनोज बाजपेयी) अपने साथियों के साथ अंग्रेजों के खिलाफ आंदोलन की तैयारी करते हैं। क्रांतिकारियों का एक दल बनाते हैं। अंग्रेजी हुकूमत से आजिज आए उस दल में 80 फीसदी क्रांतिकारी नाबालिग बच्चे हैं। कोई रास्ता न सूझता देख एक दिन वे चटगांव पुलिस हेडक्वॉर्टर समेत अंग्रेजी हुकूमत के अन्य ठिकानों पर कब्जा कर लेते हैं। वह भी बिना खून की एक बूंद बहाए। इस तरह फिल्म संदेश देती है कि बिना बंदूक की गोली के भी क्रांति की जा सकती है। इस आंदोलन के बारे में इतिहास की पुस्तकों, कहानियों और रिसर्च पेपर में कई बार लिखा गया है। निर्देशक आशुतोष गोवारिकर ने इसी आंदोलन को आधार बनाकर 'खेलें हम जी जान से' नामक आत्माविहीन फिल्म बनाई थी। वह फिल्म कितनी फीकी थी, इसका इसी बात से अंदाजा लगाया जा सकता है कि आजादी के इतने अहम आंदोलन पर बनी उस फिल्म को आजाद हिंदुस्तान के दर्शक नहीं मिले। अदाकारी की बात करें तो यह फिल्म मास्टर दा बने मनोज बाजपेयी की नहीं है। न राजकुमार यादव, नवाजुद्दीन सिद्दकी और जयदीप अहलावत की है। यह झुंकु नामक उस किरदार की फिल्म है, जिसे दिलजाद हिवाले ने प्ले किया है। झुंकू सुबोध राय का निक नेम है। इसे प्ले करने वाले दिलजाद हिवाले फिल्म में पूरी तरह से छाए हुए हैं।

कलाकारों के अलावा यह फिल्म निर्देशक देबव्रत सेन की है। उन्होंने जिस तरह से इस भावनात्मक कहानी को पर्दे पर पेश किया है, उससे यह जाहिर होता है कि किसी अपने के खो जाने का दर्द अभी भी उनके दिल को साल रहा है। फिल्म के तकनीकी पक्ष की बात करें तो कैमरामैन ने सीन फिल्माने पर काफी मेहनत किया है। कैमरे को बड़ी खूबसूरती से टिल्ट और सभी एंगल पर मूव किया है। 'चटगांव' आप को आजादी के पहले का हिंदुस्तान नहीं दिखाता, बल्कि अपने पुरखों का घर दिखाता है। वह घर आपसे यह सवाल पूछता है कि आजाद हिंदुस्तान का क्या करोंगे? संगीत की इस फिल्म को दरकार नहीं थी, लेकिन प्रसून जोशी के शब्द इसे सार्थक बनाते हैं। फिल्म के क्लायमैक्स में फिल्माया गया गाना सुनकर शायद प्रसून जोशी को भी यकीन न हो कि गाना उन्होंने ही लिखा है। फिल्म की सह-पटकथा लेखक सोनाली बोस जो निर्देशक देबव्रत की पत्‍‌नी भी हैं, उन्होंने किसी भी तरह से प्रोडक्शन डिजाइन को नजरअंदाज नहं किया है। उदाहरण के लिए जब निर्मल सेन यानी नवाजुद्दीन को गोली मारी जाती है तो उनका कमरा पहले का बंगाल का लगता है।

ऐसी फिल्में बार-बार बनने के लिए नहीं बनती। इससे पहले कि देर हो जाए, इस फिल्म को देख लें, अन्यथा कल किसी महानायक के कम-नायक पुत्र की कोई फिल्म रिलीज हो जाएगी और इसे सिनेमाघरों से उतार दिया जाएगा।
