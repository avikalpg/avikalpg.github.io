किसी ने सच ही कहा है कि पैसे का मोह कोई नहीं छोड़ पाता। इसी वजह से तमाम तरह की परेशानियां लोगों के सामने आती हैं। फिल्म 'रेस 2' में पैसों की वजह से ज्यादातर खराब काम ही हुए हैं, यानी एक के बाद रिश्तों का खून और एक-दूसरे से बदला लेने की जुगत और नीचे दिखाने की कोशिश। फिल्म की पूरी कहानी एक के बाद एक रहस्य से दर्शकों को रूबरू कराती है और मनोरंजन करती हुई अपने चरम पर पहुंचती है, जिसमें अरमान मलिक हारा हुआ महसूस करता है और रणवीर सिंह एक बार फिर रेस का माहिर खिलाड़ी साबित होता है।

फिल्म की कहानी इस्तांबुल की है। वहां का बड़ा आदमी है अरमान मलिक यानी जॉन अब्राहम। अरमान का कसीनो का धंधा है, जिसमें उसकी मदद करती है सौतेली बहन अलीना यानी दीपिका पादुकोण। एक कहानी है, जिसके तहत रणवीर सिंह यानी सैफ अली खान की पत्नी सोनिया की हत्या भी अरमान करवाता है। उसके बाद अरमान और रणवीर के बीच शह और मात का खेल शुरू होता है, जिसमें कई और चरित्र जुड़ते हैं, जैसे विक्रम थापर बने राजेश खट्टर, ओमिशा बनीं जैक्लिन फर्नाडिस, रॉबर्ट डिकोस्टा बने अनिल कपूर और चेरी बनीं अमीषा पटेल आदि।

फिल्म की बात करें, तो अब्बास-मस्तान ने अच्छा काम किया है और सभी कलाकारों से खूबसूरती के साथ काम करवाया है। कलाकारों ने भी अपने रोल को चरित्र के हिसाब अच्छा निभाया है। खासकर जब भी ऐक्शन का डोज ज्यादा होता दिखता है, माहौल बदलने का काम अनिल कपूर और अमीषा पटेल अपने संवादों से करते हैं। वे लोगों को हंसाने में पूरी तरह कामयाब हुए हैं। फिल्म को खूबसूरत बनाने में लोकेशन की भी अहम भूमिका है, जिसमें कैमरामैन रवि यादव ने जान डाला है। पीटर हैंक्स का ऐक्शन कमाल का है। सीन में अन्य फिल्मों की तरह चरित्र हवा में उड़ते कभी नहीं दिखते। हां, इस बार संगीत का पक्ष जरूर कमजोर है। हालांकि 'अल्ला दुहाई है..' गीत इसमें भी है, लेकिन अन्य गीतों को सुनते हुए कर्णप्रिय होने का एहसास नहीं होता।
