तेरे बिन लादेन फिल्म के लेखक-निर्देशक अभिषेक शर्मा ने विश्व के सबसे खतरनाक दहशतगर्द ओसामा  बिन लादेन को केंद्र में रखकर एक मजेदार एवं मनोरंजक फिल्म बनाई है। तेरे बिन लादेन फिल्म के ओपनिंग  शाट में कराची  (पाकिस्तान) का जिन्ना इंटरनेशनल एयरपोर्ट नजर आता है। एयरपोर्ट पर रनवे के बगल में डंका टीवी का एक जर्नलिस्ट पाकिस्तान से अमरीका जाने वाली फ्लाइट की रिपोर्टिग  कर रहा है। तभी एक फ्लाइट लैंड करती है और जर्नलिस्ट मजीद का विग उड़ जाता है। पहले ही सीन में अभिषेक शर्मा ने स्थापित कर दिया है कि उनकी फिल्म आपको जमकर हंसाएगी और फिल्म की कहानी का ताल्लुक पाकिस्तान-अमरीका से है।

तेरे बिन लादेन पाकिस्तान के एक यंग, स्मार्ट एवं महत्वाकांक्षी टीवी जर्नलिस्ट अली हसन की कहानी है। वह अमरीका जाकर सेटल होना चाहता है, लेकिन वह जब भी वीजा के लिए अप्लाई करता है, रिजेक्ट कर दिया जाता है। अली का बास एक दिन उसे मुर्गो के मुकाबला-ए-बांग की कवरेज  के लिए भेजता है। वहां उसके कैमरे में एक पोल्ट्री  फार्म का ओनर नूरा कैद हो जाता है। नूरा की शक्ल ओसामा  बिन लादेन से मिलती है। अली को तरकीब सूझती है। वह मेकअप आर्टिस्ट जोया,  रेडियो जाकी कुरैशी और अरबी के जानकार लतीफ के सहयोग से भोले नूरा को ओसामा  बिन लादेन बनाकर एक टेप बनाता है। न्यूज चैनल पर ओसामा  का नया टेप देखकर अमेरिकी सरकार हिल जाती है। टेप के कारण अली का दूसरे तरीके से अमरीका जाना भी कैंसल हो जाता है। अली फिर एक तरकीब निकालता है और नूरा को लेकर लादेन का नया टेप बनाता है। तब तक पाकिस्तान में अमरीका से स्पेशल टीम आ चुकी होती है और लादेन को पकड़ने के लिए ऑपरेशन किकैस  शुरू हो चुका होता है।

तेरे बिन लादेन की खासियत इसके चुटीले संवाद हैं। अभिषेक शर्मा अपनी पहली फिल्म से अच्छे लेखक-निर्देशक के तौर पर उभरे हैं। अली हसन की भूमिका में पाकिस्तान के प्रिंस आफ पाप अली जफर जंचे हैं। अली के रूप में हिंदी फिल्मों को एक फ्रेश फेस मिला है। नूरा और लादेन की भूमिका को प्रद्युम्न  सिंह ने बखूबी निभाया है। रोमांस एवं नाच-गाने न होने के बावजूद फिल्म मनोरंजन करती है एवं शांति का संदेश देती है।
