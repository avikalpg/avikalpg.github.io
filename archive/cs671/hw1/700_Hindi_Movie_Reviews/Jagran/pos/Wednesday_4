आतंकवादियों की सक्रियता की खबरों से आम आदमी सहमा हुआ है। आम आदमी के इसी दर्द को शिद्दत से महसूस करती है ए वेडनेसडे। फिल्म में लालफीताशाही में उलझी व्यवस्था में एक दिग्गज अधिकारी के संघर्ष को बड़े रोचक अंदाज में पिरोने की कोशिश की गई है।

फिल्म एक बुधवार विशेष के दोपहर दो बजे से शाम छह बजे तक की घटनाओं की कहानी है। निर्माणाधीन इमारत की छत पर लैपटाप पर उंगलियां फिराता एक शख्स अपने महंगे सेलफोन का सिम बदलकर मुंबई के पुलिस कमिश्नर को फोन लगाता है। वह चार आतंकवादियों को छोड़ने की मांग करता है। बदले में वह शख्स उन बमों की जानकारी देने का वादा करता है जो उसने शहर के विभिन्न हिस्सों में लगा रखे हैं।

पुलिस कमिश्नर प्रकाश अफसरों की एक टीम बनाते हैं और फोन करने वाले शख्स की खोज में जुट जाते हैं। लेकिन, असफल रहते हैं। थक-हार कर प्रकाश को उस शख्स की बातें माननी पड़ती हैं। वे दो बहादुर अफसरों आरिफ और जय की निगरानी में चार आतंकवादियों को छोड़ने का निर्णय करते हैं। लेकिन, परिस्थितियां करवट लेती हैं और सब कुछ उम्मीद के विपरीत होता है। फिल्म के केंद्रीय पात्र के माध्यम से यह बताने की कोशिश की गई है कि खुद को असुरक्षित महसूस करता आम आदमी अब अपना हौसला खो बैठा है। वह सुकून चाहता है। खासकर, एक विशेष संप्रदाय के लोग जो उन गिने-चुने भटके लोगों के कारण आए दिन पुलिस और व्यवस्था का निशाना बनते हैं। वे चाहते हैं कि आतंकवादियों को जवाब उन्हीं की भाषा में दिया जाए। विज्ञान वरदान है तो अभिशाप भी, फिल्म में तकनीकी ज्ञान के दुरुपयोग को बड़े ही सहज अंदाज में दर्शाया गया है।

आम आदमी के आक्रोश को नसीरूद्दीन शाह का अभिनय पर्दे पर और प्रभावी बनाता है। जिम्मेदार और कर्तव्यपरायण पुलिस अधिकारी की भूमिका में अनुपम खेर जंचे हैं। आमिर बशीर और जिमी शेरगिल का अभिनय प्रशंसनीय है। छोटी-सी भूमिका में दीपल शा का अभिनय साधारण है। नवोदित नीरज पांडे की पटकथा और उनका निर्देशन दर्शकों को सिनेमाघरों में बांधने की क्षमता रखता है। फिल्म कुछ ऐसे सवाल छोड़ जाती है जिसका जवाब ढूंढने की जरूरत है।
