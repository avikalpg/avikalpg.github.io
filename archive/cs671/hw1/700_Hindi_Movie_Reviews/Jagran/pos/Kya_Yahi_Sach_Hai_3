हम भारतीय हैं। मनोरंजन की हमारी मांगें अलग हैं। अब्बास-मस्तान इस जरूरत को खूब समझते हैं। तभी तो द इटैलियन  जॉब के रीमेक  का अधिकार खरीदने के बाद वे उसमें फेरबदल करते हैं। उसे हिंदी फिल्मों के आम दर्शकों के उपभोग के लायक मसाला फिल्म बना देते हैं। प्लेयर्स देखते समय द इटैलियन  जॉब के दृश्य याद आ सकते हैं, लेकिन यह फिल्म अलग है। फिल्म का कथानक तो वही है, लेकिन पटकथा बदल चुकी है। चरित्रों का निर्वाह बदल गया है। उन्हें भारतीय विस्तार दिया गया है। अभिषेकबच्चन  के शब्दों में इसे द इंडियन जॉब भी कहा जा सकता है। एक दृश्य में बिपाशा  बसु कहती है कि मैं अपने बूढे़ मां-बाप के लिए छल-प्रपंच कर रही हूं। इतना कहने के बाद वह दर्शकों से मुखातिब होती हुई संवाद बोलती है.. आप ऐसे संवाद की उम्मीद कर रहे होंगे, लेकिन सच यह है कि मैंने खुद यह राह चुनी है। प्लेयर्स हिंदी फिल्मों का प्रचलित विभ्रम बनाती है और फिर उसमें छेद भी करती चलती है। अब्बास-मस्तान समझ चुके हैं कि अब शैली और शिल्प में बदलाव लाना ही होगा।

प्लेयर्स में कई ट्विस्ट  हैं और वे रोचक ट्विस्ट  हैं। यह अलग बात है कि फिल्म के कहानी एक मोड़ पर आकर स्पाइडर  पर केंद्रित होती है, लेकिन इस भूमिका को निभा रहे नील नितिन मुकेश अपने परफारमेंस  में चारों खाने चित्त होते नजर आते हैं। उन्होंने एक अच्छा  मौका खो दिया। ओमी वैद्य अब अपनी स्टाइल से बोर करने लगे हैं। निर्देशक तो उन्हें रिपीट  करना चाहेंगे, लेकिन ओमी वैद्य को सोचना चाहिए कि दर्शक कब तकउन्हें 3 इडियट  के अंदाज में पसंद करते रहेंगे। बॉबी देओल की हत्या और एकबारगी फिल्म से निकल जाने का मामला सीरियल के वैसे एपीसोड की तरह लगा,  जब किसी कैरेक्टर  को अचानक मार दिया जाता है। क्या बॉबी  देओल ने स्क्रिप्ट नहीं सुनी-पढ़ी थी? प्लेयर्स अभिषेक बच्चन  केउस पहलू को अच्छी  तरह सामने ले आती है, जिसे दर्शक और उनके प्रशंसक पसंद करने लगे हैं। जमीन से लेकर दम मारो दम तक ग्रे शेड के रोल में वे प्रभावित करते हैं। अब्बास-मस्तान ने उन्हें भरपूर मौका दिया है। एक्शन दृश्यों में वे विश्वसनीय दिखते हैं। बिपाशा  बसु और सोनम  कपूर को भी पर्याप्त दृश्य मिले। एक्शन फिल्मों में हीरोइनों के दृश्य सीमित हो जाते हैं, लेकिन अब्बास-मस्तान ने अपनी हीरोइनों से भी एक्शन करवाया है। रोचक तथ्य है कि दोनों ने चूक नहीं की है। बिपाशा  बसु एक कदम आगे बढ़ कर परफारमेंस  से अधिक अंगप्रदर्शन  का सहारा लेती हैं। मुमकिन है आम दर्शकों को उनका यह खुला अंदाज पसंद आए।

प्लेयर्स में रोमांच है। हालांकि दृश्यों और प्रसंग का अनुमान लग  जाता है, लेकिन ट्विस्ट  पर अब्बास-मस्तान ने मेहनत की है। उन्होंने इस फिल्म में आम दर्शकों की रुचि का पूरा खयाल रखा है।
