2006 में गोलमाल, 2008 में गोलमाल रिट‌र्न्स और अब 2010 में गोलमाल-3 दर्शकों के सपोर्ट से रोहित शेट्टी की गोलमाल सीरिज आगे बढ़ती जा रही है, लेकिन क्या वह आगे बढ़ने के साथ बेहतर होती जा रही है? गोलमाल में अजय देवगन रहते ही रहते हैं और उनका नाम गोपाल ही होता है। रोहित शेट्टी ने सीरियस और संजीदा एक्टर अजय देवगन को भी कामेडी रोल में फिट कर दिया है। गौर करें तो अजय को अलग से खास मेहनत नहीं करनी पड़ती। उनकी चाल-ढाल और अदायगी के मद्देनजर सीन और सिचुएशन गढ़ लिए जाते हैं। कामेडी की मात्रा बढ़ाने के लिए हर बार कुछ नए किरदार जोड़ लिए जाते हैं। इस बार रोहित शेट्टी ने मिथुन चक्रवर्ती और रत्‍‌ना पाठक शाह को जोड़ा है और जानी लीवर को एक नए किस्म का भुलक्कड़ कैरेक्टर दिया है। कुल मिला कर रोहित ने पहले की फिल्मों में आजमाए फार्मूले को फिर से भुनाने की कोशिश की है। कुछ सीमाओं के साथ वे सफल रहे हैं।

रोहित शेट्टी की कामेडी में लॉजिक नहीं होता। वैसे भी लॉजिक आजकल की कामेडी में मिलता ही नहीं। सिर्फ कुछ सीन और सिचुएशन रहते हैं। कहानी की पतली परत रहती है। गोलमाल-3 में सालों पहले बिछुड़ चुके प्रेमियों के मिलाने की कोशिश है। ऐसी फिल्में पहले भी बन चुकी हैं। पुराने प्रेमियों के किरदार में मिथुन चक्रवर्ती और रत्‍‌ना पाठक शाह ने सुंदर काम किया है। कल्पना, फिल्म और किरदार का ऐसा घालमेल है कि तय करना मुश्किल हो सकता है गोलमाल-3 का प्रीतम एक्टर मिथुन चक्रवर्ती से प्रभावित है या उनकी इमेज से। फिल्म में प्रेम चोपड़ा अपनी इमेज और फिल्मी पिता की बनी बनाई छवि के साथ आते हैं। डागा और तेजा आठवें-नौवें दशक की फिल्मों के छोटे गुंडों की धूमिल जेरोक्स कापी हैं।

उछल-कूद, मारपीट, बेमतलब की भाग-दौड़ और बचकानी हरकतों की वजह से गोलमाल-3 बच्चों और वयस्कों में मौजूद बच्चों को रोचक लग सकती है। इस लिहाज से फिल्म का एक सिक्वेंस गैरजरूरी लगता है, जहां विभिन्न आकार-प्रकार के वनस्पति, सब्जी और फूल-पौधे दिखा कर इशारों में एक-दूसरे पर हावी होने की कोशिश की जाती है। यह दृश्य फूहड़ और अश्लील है। लेखक-निर्देशक इस फूहड़ता से बचते हुए बेसिर-पैर की गोलमाल-3 को हंसी-मजाक से भर सकते थे।

गोलमाल-3 के एक्टरों के साथ आर्ट डायरेक्टर, एक्शन डायरेक्टर और कोरियोग्राफर के योगदान का भी उल्लेख होना चाहिए। रोहित के पास गोलमाल एक भरोसेमंद ब्रांड है। अगली बार वे इसे और फूहड़ होने से बचाएं तो 4, 5, 6 भी बना सकते हैं और दर्शकों के बीच लोकप्रिय रह सकते हैं।
