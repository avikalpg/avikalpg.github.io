हिंदी फिल्म इंडस्ट्री से हम सभी वाकिफ हैं। यहां के ग्लैमर, गॉसिप और किस्से कहानियां हम देखते, सुनते और पढ़ते रहते हैं। ऐसा लगता है कि मीडिया सिर्फ सनसनी फैलाने के लिए मनगढंत घटनाओं को परोसता है। लक बाई चांस देखने के बाद दर्शक पाएंगे कि मीडिया सच से दूर नहीं है। यह किसी बाहरी व्यक्ति की लिखी और निर्देशित फिल्म नहीं है। यह जोया अख्तर की फिल्म है, जिनकी सारी उम्र यहीं गुजरी है। उन्होंने बगैर किसी दुराव, छिपाव या बचाव के इंडस्ट्री की वास्तविकता का बारीक चित्रण किया है। हालांकि उनका दृष्टिकोण ग्लैमर की इस दुनिया का एक हिस्सा भर है।

विक्रम (फरहान अख्तर) व सोना (कोंकणा सेन शर्मा) फिल्म इंडस्ट्री में पैर जमाने के लिए संघर्ष कर रहे हैं। दोनों की कोशिश और कामयाबी के अलग किस्से हैं। वे दोनों कहीं जुड़े हुए हैं तो कुछ जगह अलहदा भी हैं। विक्रम चुस्त, चालाक और स्मार्ट स्ट्रगलर है। वह अपना हित समझता है और मिले अवसरों का सही उपयोग करता है। सोना थोड़ी भावुक और रिश्तों पर भरोसा करने वाली लड़की है। इसी कारण इस निष्ठुर इंडस्ट्री में बार-बार सदमे का शिकार होती है। आखिरकार उसकी समझ में आता है कि अपनी भलाई ही आखिरी भलाई है। विक्रम और सोना की इस यात्रा में हम फिल्म इंडस्ट्री के अन्य किरदारों से भी वाकिफ होते हैं जिसमें मुख्य रूप से उनकी असुरक्षा ही उभरती है।

जोया अख्तर ने उपयुक्त कास्टिंग की है। स्ट्रगलर विक्रम की भूमिका में फरहान जंचते हैं। इस फिल्म में वे रॉक ऑन से ज्यादा विश्वसनीय लगे हैं। कोंकणा एक बार फिर अपनी प्रतिभा की झलक देती हैं। यह फिल्म ऋषि कपूर और डिंपल कपाडि़या के लिए भी उल्लेखनीय होगी। अतिथि भूमिकाओं में शाहरुख को अच्छे तरीके से पेश किया गया है। रितिक रोशन ने भी स्थापित स्टार जफर खान के अहं और अहंकार को भलीभांति निभाया है। जोया ने फिल्म इंडस्ट्री के भीतरी संघर्ष, निराशा और साजिशों पर ज्यादा ध्यान नहीं देतीं। फिल्म के संवाद विशष तौर पर उल्लेखनीय हैं। जावेद अख्तर के शब्द कानों में गीत की तरह गूंजते हैं-मौके मिलते नहीं, बनाए जाते हैं कामयाबी आती नहीं, हमें कामयाबी तक जाना होता है अपने रास्ते चलते रहो, सब उस रास्ते पर चले आएंगे ।
