मुअज्जम बेग ने पढ़ाई खत्म कर करिअर और जिंदगी की दहलीज पर खड़े छह युवकों के संघर्ष, सपने, आशा-निराशा और अंतिम सफलता को साडा अड्डा में चित्रित किया है। उनके पास एक सरल और सीधी कहानी है। संसाधनों की सीमा के कारण वे चमक-दमक और ताम-झाम खड़ा नहीं कर सकते। इसी वजह से उन्होंने लोकेशन, घटनाओं और प्रसंगों को स्क्रिप्ट में विस्तार नहीं दिया है। वे छह के बजाए चार किरदारों को लेकर अपनी बात कहते तो भी साडा अड्डा का संदेश समझ में आ जाता।

बहरहाल, साडा अड्डा देश के विभिन्न हिस्सों से दिल्ली आकर रह रहे युवकों की कहानी है। इनमें से कोई सिविल सर्विसेज की परीक्षा देकर प्रशासनिक अधिकारी बनना चाहता है तो कोई अमेरिका जाने के सपने देख रहा है। कोई एक्टर बनना चाहता है तो कोई आर्किटेक्चर है। हर युवक की तरह उनकी जिंदगी में भी भटकाव और उलझनें हैं। वे समाज की विसंगतियों और भ्रष्टाचार के भी शिकार होते हैं। मुअज्जम बेग ने साडा अड्डा को नाहक में मैलोड्रामैटिक बनाने की कोशिश नहीं की है। हां, बाजार के दबाव में अनावश्यक रूप से कुछ गाने जरूर डाले हैं। फिर भी मुअज्जम बेग की तारीफ करनी होगी कि उन्होंने घोर कमर्शियल फिल्म में भी पाश की कविता के उपयोग की गुंजाइश निकाल ली है। हम लड़ेंगे/कि लड़े बगैर कुछ नहीं मिलता/हम लड़ेंगे/कि अब तक लड़े क्यों नहीं-हम लड़ेंगे/अपनी सजा कबूलने के लिए/लड़ते हुए जो मर गए/उनकी याद जिंदा रखने के लिए/हम लड़ेंगे साडा अड्डा के युवक आज के युवक हैं। स्वकेंद्रित और करिअर के लिए चिंतित फिर भी उनका संघर्ष हमें आलोडि़त करता है। इसमें बैचलर युवकों के अपने हंसी-मजाक और प्यार-रोमांस की ख्वाहिशें भी पिरोयी कई हैं। फिल्म के सारे कलाकार नए हैं, इसलिए थोड़ी अनगढ़ता दिखती है। उनमें करणवीर शर्मा, भौमिक संपत, परिमल आलोक प्रभावित करते हैं। लड़कियों में शौर्या चौहान और कहकशां आर्यन में आकर्षण है।

साडा अड्डा में सफल यादव को बिहार के मधुबनी जिले का बताया गया है। मिथिला के केंद्र मधुबनी में मैथिली बोली जाती है। सफल यादव के घर से आई चिट्ठी मैथिली में ही होनी चाहिए थी। फिल्म में यह चिट्ठी भोजपुरी में है। यों इस चूक के बचाव में कहा जा सकता है कि क्या मिथिला में भोजपुरी भाषी नहीं हो सकते?
