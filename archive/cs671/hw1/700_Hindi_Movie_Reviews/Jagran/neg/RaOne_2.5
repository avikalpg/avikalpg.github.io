क्या होता है जब वीडियो गेम तैयार करने के दौरान किसी एक कैरेक्टर को डिलीट करते समय वह कुछ गड़बडि़यों की वजह से सचमुच दुनिया में आ जाए। चूंकि, वह है तो गेम का सुपरविलेन, तो वह सुपरहीरो वाला काम तो कर नहीं सकता, उसके इसी गलत स्वभाव की वजह से गेम के निर्माता को अपनी जान गंवानी पड़ती है। फिर कैसे उस सुपरविलेन से मुकाबला करता है सुपरहीरो और क्या होता है उसके बाद, यही कहानी है रा. वन की।

शाहरुख खान जानते हैं कि आज के बच्चे और युवा वर्ग दोनों कम्प्यूटर गेम को लेकर क्त्रेजी हैं। अन्य दर्शक, जिन्हें पारिवारिक कहानी पसंद है, उनके लिए डांस, ड्रामा और इमोशन है इस फिल्म में। निर्देशक अनुभव सिन्हा ने सभी सीक्वेंस को सही तरह से रखा भी है।

रा.वन देखते समय कई फिल्मों के सीन याद आते रहते हैं। जहां फिल्म रोबोट के चरित्र चिट्टी के हाव-भाव शाहरुख खान अपनाते नजर आते हैं, वहीं ट्रेन वाला सीन द बर्निग ट्रेन से लिया गया लगता है। संजय दत्त, प्रियंका चोपड़ा और रजनीकांत को भी बीच में रखा गया है सीक्वेंस बनाकर। करीना कपूर फिल्म में निखरी हुई नजर आई हैं। वह पूरी फिल्म में और हर रंग में मौजूद हैं। अरमान वर्मा ने पहली बार काम किया है, लेकिन वह मंजे हुए कलाकार नजर आते हैं। शाहरुख खान सुपरहीरो से ज्यादा भले लव सीन में लगे हैं। अर्जुन रामपाल का चरित्र रा. वन जितना दमदार होना चाहिए, वह नहीं दिखा। वैसे कम समय में भी वह चेहरे के भाव और संवाद अदायगी से कुछ अच्छा कर जाते हैं। फिल्म के गीत छम्मक छल्लो.. और दिलदारा.. तो पहले से ही चर्चा में थे। अनुभव सिन्हा का निर्देशन सही है।
