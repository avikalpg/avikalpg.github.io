जगमोहन मूंदड़ा  की अपार्टमेंट मैट्रो  परिवेश में कुछ किरदारों के रिश्तों, भावनाओं और आशंकाओं को लेकर बुनी रोचक और मनोरंजक फिल्म है। फिल्म का वितान बहुत बड़ा नहीं है, लेकिन एक अपार्टमेंट  को शेयर कर रही दो लड़कियों की यह कहानी वास्तव में साइकोलाजिकल  ड्रामा है। इसे जगमोहन  मूंदड़ा  ने सीमित स्रोतों से फिल्मांकित  किया है।

प्रीति मुंबई शहर की कामकाजी और स्वतंत्र लड़की है। वह एक अर्पाटमेंट  किराए पर लेती है, लेकिन उसका भारी किराया शेयर करने के लिए अपने ब्वॉयफ्रेंड  को साथ में रख लेती है। बाद में दोनों के बीच अनबन होती है तो वह अपने ब्वॉयफ्रेंड  को अपार्टमेंट  से निकाल देती है। चौंकें नहीं। प्रीति शहर की आधुनिक लड़की है, जो स्वयं फैसले ले सकती है।

बाद में अपार्टमेंट  के किराए का बोझ हल्का करने के लिए वह किसी और लड़की को एक कमरा देती है। उसकी नई किराएदार नेहा  है। नेहा  की सादगी  प्रीति को भाती है, लेकिन वह अपने ब्वॉयफ्रेंड  को भूल नहीं पाती। इस बीच जब नेहा  को लगता  है कि प्रीति फिर से अपने ब्वॉयफ्रेंड  के साथ रहने लगेगी  तो वह मानसिक असंतुलन में खतरनाक कदम उठाती है।

जगमोहन मूंदड़ा  ने मुख्य भूमिकाओं में तनुश्री  दत्ता और नीतू चंद्रा को लिया है। दोनों ने अपनी भूमिकाओं के लिए मेहनत की है। तनुश्री  प्रीति के इंडपेंडेंस,  खुशी और डर को सही तरीके से व्यक्त नहीं कर पातीं। वह सीमित क्षमता की अभिनेत्री हैं। नेहा  के चरित्र में कई शेड्स  हैं। उन्हें नीतू चंद्रा ने बखूबी निभाया है। सामान्य अवस्था से लेकर विक्षिप्त होने और फिर आवेश में आक्रामक और हिंसक होने तक में नीतू चंद्रा ने अपने किरदार को समझा और आत्मसात किया है।

वह सिजोफ्रैनिक  किरदार को निभा ले जाती हैं। फिर भी डर और आशंका में उनकी भंगिमाएं  एक जैसी हो जाती हैं। आंखें बड़ी और पुतलियों  को स्थिर कर देना किसी एक सीन में प्रभावशाली हो सकता है, लेकिन हर सीन में उसका दोहराव नहीं जमता। नीतू चंद्रा ने अपार्टमेंट में जाहिर किया है कि वह ग्लैमर  डॉल  होने के साथ ठोस कैरेक्टर  भी निभा सकती हैं। अनुपम खेर ने निराश किया है। रोहित राय से अधिक उम्मीद नहीं की जा सकती।

इस फिल्म में थोड़ी और मेहनत करने के साथ थोड़ा और खर्च किया गया होता तो फिल्म ज्यादा आकर्षक और रोचक हो जाती और प्रसंगवश  गुसलखाने में नीतू चंद्रा के नहाने के दृश्य का उद्देश्य क्या था?
