निर्देशक राजीव नाथ ने एक नए विषय पर फिल्म सोची, लेकिन पटकथा और निर्वाह में वे घिसे-पिटे तरीके से नहीं बच सके। अनुभव पुरुष यौनवृत्ति पर केंद्रित फिल्म है। महानगरों में असंतुष्ट और यौनपिपासु औरतें मोटी रकम देकर अपनी क्षुधा शांत करती हैं। बड़े शहरों में पुरुष यौनवृत्ति तेजी से बढ़ रही है। कभी मजबूरी में तो कभी आसानी से धन कमाने की लालसा में युवक इस राह पर चल पड़ते हैं। ऐसे युवकों को जिगोलो कहा जाता है।

थिएटर आर्टिस्ट अनुभव फिल्मों में काम पाने की उम्मीद में संघर्ष कर रहा है। उसे शुरू में टीवी सीरियल में मौका मिलता है। वहां एक उम्रदराज अभिनेत्री उस पर डोरे डालती है। अनुभव उसका शिकार होने से बच जाता है, लेकिन कुछ समय बाद वह पारिवारिक मुसीबतों के कारण जिगोलो बनना स्वीकार करता है। इस द्वंद्व भरी जिंदगी में वह अपनी बीवी से कटा-कटा रहने लगता है। बीवी के सामने जब भेद खुलता है तो वह सन्नाटे में आ जाती है। बाद में दोनों की जिंदगी सुधर जाती है और बताया जाता है कि पांच साल बाद अनुभव हिंदी फिल्मों का सुपरस्टार बन गया।

फिल्म के अंत को लेकर एक सवाल उठता है कि अगर पत्नी ने ऐसी ही मजबूरी में वेश्यावृत्ति की होती तो क्या उसका पति उसे सहज ढंग से स्वीकार कर लेता? हिंदी फिल्म के पर्दे पर दर्शकों को ऐसी नायिका मजबूरी के बावजूद स्वीकार नहीं होती। जिगोलो बनने की मजबूरी और उनकी दुनिया को निर्देशक ने सतही अंदाज में चित्रित किया है। यह बात भी खलती है कि मशहूर उद्योगपति की बेटी एक संघर्षशील एक्टर से शादी कर सामान्य जिंदगी जीने लगती है, लेकिन उसके पिता उसकी कोई खैर-खबर नहीं लेते।

अनुभव के मित्र के रूप में आदि के किरदार को ढंग से विकसित नहीं किया गया है। वह अनुभव के विवेक के रूप में बार-बार सामने आता है। इन कमियों की वजह से फिल्म लचर हो जाती है। हां, संजय सूरी और गुल पनाग ने अंतिम दृश्य में अपनी मजबूरियों और असहायता के एहसास को प्रभावी तरीके से व्यक्त किया है। दोनों कलाकारों को बेहतर स्क्रिप्ट और डायरेक्टर मिले तो वे बेहतर प्रदर्शन कर सकते हैं।
