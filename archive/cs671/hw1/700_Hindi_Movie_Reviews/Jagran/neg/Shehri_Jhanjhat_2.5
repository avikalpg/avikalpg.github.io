हिंदी सिनेमा का एक पहलू न घर के न घाट के है। ऐसी फिल्में इन दिनों लगभग  नहीं बनती हैं। गांव से शहर आए मासूम हीरो की कहानी में मुंबई के निर्देशकों की रुचि नहीं रही। राहुल अग्रवाल ने हिंदी सिनेमा के उन दर्शकों को तोहफा दिया है, जो सरल गंवई किरदारों की कहानियां देखना पसंद करते हैं।

देवकी नंदन त्रिपाठी को मुंबई में नौकरी मिलती है। वे अपना टीनहा  बक्सा और अचार-पकवान लेकर मुंबई पहुंच जाते हैं। मुंबई में एक टपोरी  मदन खचाक  के साथ उनके रहने का जुगाड ़ बैठता है। बाद में माता-पिता उनकी बीवी को लेकर मुंबई आते हैं। पुलिस धोखे से उनकी बीवी को बार गर्ल समझकर गिरफ्तार  कर लेती है। देवकी को कहा जाता है कि वह प्रूफ करे कि मिथिलेश कुमार उसकी पत्‍‌नी हैं। सत्यापन के कई मजेदार प्रसंगों  से गुजरने के बाद फिल्म एक संदेश भी देती है कि विवाह का प्रमाणपत्र अवश्य बनवा लेना चाहिए।

मुंबई के समंदर में गांव की नइया  के हिचकोलों में आनंद है। यह फिल्म शहर बनाम गांव पर नहीं है। दो सोच, लाइफ स्टाइल, आदतों और जरूरतों को लेकर बनी न घर के न घाट के गांव के सरल जीवन की मासूमियत के साथ शहरी जीवन की हकीकत का बयान करती है। दोनों के बीच भेद है। कोई टकराहट नहीं है।

इस फिल्म की जान रवि किशन हैं। उन्होंने मदन खचाक  के किरदार को फूहड़ और अश्लील नहीं होने दिया है। भाषा और तहजीब में टपोरी  होने के बाद भी रिश्तों और भावनाओं के प्रति मदन संवेदनशील है। लेखक ने बड़ी होशियारी से नए अभिनेता राहुल अग्रवाल  को परेश  रावल, ओमपुरी  या रवि किशन के साथ जोड़कर दृश्यों को सरस बनाए रखा है। हालांकि ओम पुरी और परेश  रावल की मौजूदगी फिल्म को रोचक बनाती है, लेकिन वे अपनी तरफ से फिल्म में कुछ नहीं जोड़ते हैं।

मल्टीप्लेक्स  के दर्शकों के बीच जगह  बनाने की होड़ में फंसी यह फिल्म उन्हें कम पसंद आएगी। सिंगल  थिएटर और छोटे शहरों के दर्शकों के लिए यह मनोरंजक फिल्म है।
