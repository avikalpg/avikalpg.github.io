इंद्रजीत नट्टोजी की आगे से राइट मुंबई की पृष्ठभूमि पर बनी माडर्न कॉमेडी है। उन्होंने समाज के परिचित चरित्रों को लेकर एक हास्यप्रद कथा बुनी है। इसमें अंडरव‌र्ल्ड सरगना, आतंकवादी, पुलिस इंस्पेक्टर, न्यूज रिपोर्टर और बार डांसर जैसे आम चरित्र लोग हैं। उनके जीवन प्रसंगों को लेकर बनी यह फिल्म आधुनिक समाज के अंतविर्राधों, लिप्साओं, सपनों और इरादों के बीच हंसने का मौका देती है।

फिल्म की कहानी एकरेखीय नहीं है। न ही किरदारों का पारंपरिक तरीके से चरित्र निर्वाह किया गया है। फिल्म की कहानी बार-बार झटका देती है और नए प्रयोगों से रोमांचित करती है। अपने खोए पिस्तौल की तलाश में पुलिस इंस्पेक्टर दिनकर वाघमारे अनजाने में पुलिस कार्रवाइयों का श्रेय हासिल करता चला जाता है और हीरो बन जाता है। दूसरी तरफ देश को तबाह करने के इरादे से आया आतंकवादी जानू भाई एक बार डांसर के प्रेम में टपोरी शायरी करने लगता है और अपना मकसद भूल जाता है। केके मेनन ने जानू भाई के किरदार को स्वाभाविक ढंग से निभाया है। उन्होंने फिर से साबित किया है कि वे बेहतर अभिनेता हैं। श्रेयश की समस्या है कि वह अपने किरदारों को हाइपर तरीके से निभाते हैं। इस प्रक्रिया में वे कुछ ज्यादा ही हरकत कर जाते हैं और खिझाने लगते हैं। माही गिल के अभिनय में सादगी है। न्यूज रिपोर्टर की भूमिका में वह जंची हैं। छोटी सी भूमिका में भी विजय मौर्य की संजीदगी प्रभावित करती है।
