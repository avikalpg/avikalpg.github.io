विपुल शाह ने गुजरे जमाने की इस काल्पनिक कहानी को रचने में स्पेशल इफेक्ट और आर्ट डायरेक्टर नितिन चंद्रकांत देसाई का पूरा सहयोग लिया है। अतीत की यह कथाभूमि उनकी सीमा भी बनी है। वे अपने किरदारों को विशाल बैकग्राउंड में नहीं रख सके हैं। फिर भी वीटी स्टेशन, चौराहों और गानों के सिक्वेंस में उन्होंने आठवें दशक [सेवेंटीज या सत्तर का दशक] अच्छी तरह से क्रिएट किया है। उस दशक के परिधान में भी ऐश्वर्या राय बच्चन खूबसूरत लगती हैं। अक्षय कुमार के लुक में उठे हुए चार दांत लगाने की जरूरत समझ में नहीं आती। अपने स्वाभाविक दांतों के साथ भी अक्षय साधारण इंसान दिख सकते थे।

फिल्म की कहानी थोड़ी उलझी हुई है, क्योंकि बेटा अपने मां-पिता की जिंदगी में लौटा है। उनकी शादी के पहले के जीवन को वह नए तरीके से संवारता है और उनके अंदर एक-दूसरे के प्रति चाहत एवं प्रेम पैदा करता है। इस भूमिका में आदित्य राय कपूर पूरे आत्मविश्वास के साथ दिखे हैं। विपुल शाह ने उनके साथ ही रणविजय सिंह के रूप में एक उम्दा अभिनेता दिया है। इन दोनों अभिनेताओं की उल्लेखनीय आरंभिक फिल्म के रूप में एक्शन रीप्ले याद रखी जाएगी।

आठवें दशक के किरदारों की भूमिका निभाते समय ऐश्वर्या राय बच्चन अधिक नैचुरल लगी हैं, जबकि अक्षय कुमार की चाल-ढाल में बनावट नजर आती है। बेहतर करने की कोशिश में वे कुछ अतिरिक्त कर जाते हैं। ओम पुरी और किरण खेर ऐसी भूमिकाएं निभा-निभा कर ऊब चुके हैं। उनमें कोई नवीनता या ताजगी नहीं बची है। एक्शन रीप्ले की गीत-संगीत फिल्म की थीम के अनुरूप है।
