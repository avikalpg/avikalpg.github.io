पापुलर सीरियल ऑफिस ऑफिस को फिल्म बनाने की कोशिश में राजीव मेहरा सिरे से नाकाम रहे हैं। सक्षम अभिनेताओं और पापुलर सीरियल के इस बुरे हश्र पर ऑफिस ऑफिस सीरियल केदर्शकों को गलानि हो सकती है। लगता है कि सीरियल को फिल्म में रूपांतरित करने पर अधिक विचार नहीं किया गया।

ऑफिस ऑफिस मुसद्दी लाल नामक कॉमन मैन की कहानी है, जो अपनी जिंदगी में नित नई मुश्किलों का सामना करता है। भ्रष्ट समाज और तंत्र में लगातार सताए जाने के बाद भी वह थका और हारा नजर नहीं आता। एक बात समझ में नहीं आती कि ऐसे समझदार और व्यावहारिक मुसद्दी लाल का बेटा इतना नालायक कैसे हो गया है?

फिल्म में मुसद्दी लाल की समस्याएं कचोटती नहीं हैं। हां, हंसने के दो-चार प्रसंग हैं और उन प्रसंगों में हंसी भी आती हैं। पर उनसे फिल्म का आनंद पूरा नहीं होता। हेमंत पांडे, मनोज पाहवा, देवेन भोजानी, संजय मिश्रा और आसावरी जोशी को अलग-अलग किरदारों में दिखाने का प्रयोग सीरियल के मिजाज में है, लेकिन फिल्म में तब्दील करते समय उन किरदारों पर अधिक मेहनत नहीं की गई है।
