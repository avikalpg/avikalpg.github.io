इरफान कमल की थैंक्स मां डैनी  बाएल  की स्लमडाग मिलियनेयर  के पहले बन चुकी थी, लेकिन अभी रिलीज हो सकी। इस फिल्म में इरफान ने मुंबई की मलिन बस्तियों के आवारा और अनाथ बच्चों  के माध्यम से अधूरे बचपन की मार्मिक कथा बुनी है। उन्होंने पेशेवर चाइल्ड  एक्टर के बजाए नए चेहरों को चुना है और उनसे बेहतरीन काम लिया है।

म्युनैसिपैलिटी खुद अनाथ बच्चा  है। वह खुद को सलमान खान कहलाना पसंद करता है। दूसरे आवारा और अनाथ बच्चों  के साथ वह पाकेटमारी और चिंदीचोरी  कर अपना गुजर-बसर करता है। उसकी एक ही इच्छा  है कि किसी दिन अपनी मां से मिले। बाल सुधार गृह से भागते समय उसे दो दिनों का एक बच्चा  मिलता है। वह उस निरीह बच्चे  को संभालता है। अपने दोस्तों की मदद से वह उस बच्चे  की मां तक पहुचने  में सफल रहता है, लेकिन सच्चाई  का पता चलने पर हतप्रभ रह जाता है।

फिल्म में बताया गया है कि देश में रोजाना 270  बच्चे  अनाथ छोड़ दिए जाते हैं। इन बच्चों  की जिंदगी  शहर की गुमनाम गलियों में गुजरती है और वे आजीविका के लिए अपराध का आसान रास्ता चुन लेते हैं। इरफान कमल ने ऐसे अनाथ बच्चों  के मर्म को पर्दे पर कुछ किरदारों के माध्यम से दिखाया है। अपनी ईमानदार कोशिश केबावजूद वे अनाथ बच्चों  की परिस्थिति के प्रति मार्मिकता  नहीं जगा  पाते। कुछ ही दृश्य प्रभावित करते हैं। सभी बच्चों  ने उम्दा और स्वाभाविक अभिनय किया है। संजय मिश्र और रघुवीर यादव को निर्देशक ने उचित उपयोग  किया है।
