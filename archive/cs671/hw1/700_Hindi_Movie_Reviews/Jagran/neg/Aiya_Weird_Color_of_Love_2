लड़की का लड़के से एकतरफा प्यार तो बहुत सी फिल्मों में देखने को मिला है, लेकिन सभी अच्छा अहसास दें, यह जरूरी नहीं। निर्देशक सचिन कुंडालकर की फिल्म 'अइया' भी प्यार में डूबी एक लड़की की कहानी है, लेकिन यह प्यार लोगों को लुभाने के बजाए थकाता प्रतीत होता है।

फिल्म 'अइया' की कहानी एक मराठी परिवार की लड़की मीनाक्षी यानी रानी मुखर्जी के ही इर्द गिर्द घूमती है। मीनाक्षी की बढ़ती उम्र से उसके परिवार के लोग चिंतित हैं। मीनाक्षी के परिजनों की अपनी अलग कहानी है। उसके पापा, मम्मी, भाई और उसकी खुद की पसंद अलग हैं। मीनाक्षी पूरी तरह फिल्मी ख्यालों में खोई रहने वाली है और वह अपने परिवार के लोगों से मुक्ति चाहती है। उसे कॉलेज की लाइब्रेरी में नौकरी मिल जाती है। वहीं उसे सूर्या यानी पृथ्वीराज मिलता है। सूर्या एक आर्टिस्ट है और उसका अपना पुस्तैनी काम भी है। वह उसी में डूबा रहता है। लाइब्रेरी में एक दिन मीनाक्षी से जब वह मिलता है तो मीनाक्षी को लगता है कि यही है उसके सपनों का राजकुमार। वह उसे पहली ही नजर में चाहने लगती है। फिर उसे पता चलता है कि वह सूर्या तमिल है। वह उससे एकतरफा प्यार करती है और तमिल सीखती है। मीनाक्षी के घर वाले उसके लिए एक योग्य वर की तलाश में हैं और माधव के साथ उसकी सगाई तय हो जाती है। समस्या तब आती है जब परिवार वाले मीनाक्षी का सगाई के दिन इंतजार करते हैं और वह गायब रहती है।

निर्देशन की बात करें तो सचिन कुंडालकर ने कलाकारों से काम तो अच्छा लिया है, लेकिन जब स्क्रिप्ट में ही झोल हो, तो फिर क्या किया जा सकता है, जो खुद उन्होंने ही लिखी है। कहानी का अंत बेशक सुखद है, लेकिन फिल्म दर्शकों को पूरी तरह थकाती है। सचिन मराठी फिल्मों और नाटकों के अच्छे निर्देशक माने जाते हैं, शायद इसी भरोसे के कारण निर्माता ने उन पर यकीन किया हो। फिल्म में मराठी और तमिल परिवारों का घालमेल अच्छा फील देता है जैसे मीनाक्षी के परिजनों यानी उसके पापा का सिगरेट पीना, भाई का कुत्तों के साथ रहना, मां का किचन में काम करना और विकलांग दादी के अंदाज अलग अनुभव देते हैं लेकिन मूल कथा का धीमापन दर्शकों को परेशान करता है।

अभिनय की बात करें तो रानी इस फिल्म में दो साल बाद दिखी हैं। उन्होंने यह फिल्म इसीलिए स्वीकार की क्योंकि उन्हें रोल अच्छा मिला। इस चरित्र को जीने में उन्होंने कोई कसर भी नहीं छोड़ी है और जहां बोल्ड सीन देने थे, उसके लिए भी सहमति जताई, लेकिन रानी की कहानी इस फिल्म से आगे बढ़ती नहीं दिखती। फिल्म में तीन आइटम नंबर हैं, लेकिन वे कहानी का साथ नहीं देते। सूर्या के रोल में दक्षिण की फिल्मों के स्टार पृथ्वीराज सुकुमारन हैं। उन्होंने जैसा काम मिला है, वैसे किया है। वैसे उनके हिस्से में ज्यादा काम आया भी नहीं है।

गीत-संगीत की बात करें तो फिल्म में तीन आइटम नंबर के साथ कुछ और गीत भी हैं, लेकिन तीनों आइटम नंबर 'डॉलर चढ़ाऊंगी बदले में..' लावणी, 'अजु माई हल्ला मचाए रे..' बैले और 'व रेंड मूंड..' साउथ स्टाइल में हैं। रानी से कोरियोग्राफर वैभवी मर्चेट ने काम तो लिया है, लेकिन यह भी डांस नंबरों से पता चलता है कि रानी अब इस तरह के नाच-गाने के लिए सही नहीं हैं। फिल्म देखते हुए ये नंबर्स दर्शकों पर खास प्रभाव नहीं छोड़ते। गीत अमिताभ भट्टाचार्य के हैं और संगीत अमित त्रिवेदी के।
