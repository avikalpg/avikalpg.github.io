सोलह वर्ष पहले मेहुल  कुमार की एक फिल्म क्रांतिवीर  आई थी। उस फिल्म की सफलता को भुनाने के उद्देश्य से मेहुल  कुमार ने सीक्वल  क्रांतिवीर-द  रिवोल्यूशन बनाई है। दिलचस्प बात है कि वक्त बदल गया, परिस्थितियां बदल गईं, समस्याएं भी बदल गईं, पर मेहुल  कुमार की फिल्म के किरदार एवं उनका फिल्म मेकिंग  का स्टाइल सोलह साल पुराना ही है। यही बड़ी वजह है कि क्रांतिवीर-द  रिवोल्यूशन निराश करती है।

क्रांतिवीर  के प्रताप नारायण तिलक (नाना पाटेकर) और मेघना  दीक्षित (डिंपल कपाडि़या)  की बेटी रोशनी प्रताप है। रोशनी की रगों में अपने पिता का सनकीपन,  देशप्रेम एवं सामाजिक बुराइयों को जड़ से मिटाने का जुनून तथा अपनी मां का पत्रकारिता प्रेम खून बनकर दौड़ता है। वह सामाजिक बुराईयों को मिटाने के लिए जर्नलिज्म को हथियार बनाती है और अपने दोस्तों के साथ मिलकर देश के गद्दार नेताओं को नंगा करती है। मेहुल  कुमार लिखित क्रांतिवीर-द  रिवोल्यूशन की कहानी में कहीं ट्विस्ट  एवं टर्न नहीं है। सपाट कहानी है। उनके किरदार शहरी, माडर्न एवं शिक्षित जरूर हैं, लेकिन यह बातें उनकी हरकतों में नजर नहीं आती। जहान ब्लोच  का बेवजह चिखना-चिल्लाना  इरीटेट  करता है। वे रोमांटिक सीन में बिल्कुल नहीं जंचतीं। केंद्रीय भूमिका में जहान निराश करती हैं। टीवी सीरियल के किरदारों की तरह समीर आफताब, आदित्य सिंह राजपूत एवं हर्ष राजपूत के किरदार फिल्म में जहान ब्लोच  के आगे-पीछे एवं अगल-बगल  ही नजर आते हैं। सचिन-जिगर का एक सांग छोटे तेरा बर्थडे आया अच्छा है।
