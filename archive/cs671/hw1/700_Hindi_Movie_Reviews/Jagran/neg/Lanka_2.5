मकबूल खान की लंका हिंदी फिल्मों में चुपके से आ रहे एक परिवर्तन संकेत देती है। हिंदी फिल्म इंडस्ट्री के बालीवुडीय ढांचे से बाहर निकल कर हिंदी समाज की देसी कहानियों को पर्दे पर लाने का सुंदर प्रयास है। लंका मकबूल खान ने उत्तर भारत के एक शहर को चरित्र बनाकर पेश किया है। नकली सेट और नयनाभिरामी लोकेशन से निकलते ही फिल्म अलग रंग और छटा बिखेरती है। लंका धूसर रंग की खुरदुरी फिल्म है, लेकिन क्या टीवी और फिल्मों से बाहर का हमारा समाज ऐसा ही नहीं है।

लंका मुख्य रूप से जसवंत सिसोदिया की कहानी है। जसवंत सिसोदिया आज का रावण है। अपनी लंका में उसकी तूती बोलती है। उसे लगता है कि उसके सारे अनैतिक कार्य मर्यादित हैं, क्योंकि वह बाहर की दुनिया और हकीकत से नावाकिफ है। कानूनी शिकंजे से महफूज ऐसे अनेक जसवंत सिसोदिया देश के कस्बों, गांवों, गांवों और तालुकों में आजाद घूम रहे हैं।

लंका में जसवंत सिसोदिया ने अंशु को कैद कर रखा है। जसवंत का भाई एक अंतराल के बाद लौट कर शहर आता है। उसे अपने भाई की ज्यादती उचित नहीं लगती। वह कुछ वाजिब सवाल उठाता है, लेकिन भाई के प्रेम और दबाव में चुप रह जाता है। विवश अंशु की वेदना उस से बर्दाश्त नहीं होती तो वह विभीषण की तरह भाई से बगावत करता है। मकबूल खान ने लंका के रावण और विभीषण के किरदारों बिजनौर शहर के जसवंत सिसोदिया और उसके भाई में बदल दिया है।

यहां अंशु सीता के रूप में हैं, लेकिन इस कहानी में कोई राम नहीं है। रावण और विभीषण के नैतिक-अनैतिक का द्वंद्व पर्याप्त नहीं लगता। निश्चित ही मनोज बाजपेयी ने मुख्य किरदार को बखूबी निभाया है। अर्जन वाजबा और टिया बाजपेयी के बीच संवाद और दृश्य कम हैं। निर्देशक ने उनकी आंखों और भावों से काम लिया है, जिसमें वे सक्षम नहीं दिखते।

इस फिल्म की खूबी स्थानीयता है। मुंबई के बाहर एक छोटे शहर के कुछ किरदारों को उनके माहौल में देखना एक नया अनुभव देता है। बजट और घटनाओं की कमी की वजह से फिल्म की अपनी सीमाएं जाहिर होती हैं,लेकिन कुछ नया करते समय यह दबाव रहता है।
