'हम हैं राही कार के' देव गोयल की लांचिंग फिल्म है। 'एक फूल दो माली' और 'एक महल हो सपना का' जैसी फिल्मों के निर्माता-निर्देशक देवेन्द्र गोयल के परिवार के बच्चों ने इस फिल्म से दस्तक दी है। फिल्म के हीरो देव गोयल हैं। अपनी मुस्कराहट और चेहरे की बनावट से वे कभी-कभी अक्षय कुमार की झलक देते हैं। फिल्म के निर्माता-निर्देशक देव गोयल के पिता ज्योतिन गोयल हैं।

'हम हैं राही कार के' दो दोस्तों की कहानी है। दोनों पड़ोसी हैं और बचपन के दोस्त हैं। कहते हैं कि बचपन के दोस्त शादी नहीं करते। वे एक-दूसरे के अजीज और हमराज होते हैं, लेकिन उनके बीच प्रेम की संभावना नहीं रहती। नायिका अदा शर्मा और नायक देव गोयल को इन दोस्तों के किरदारों में रखा गया है। नववर्ष की पूर्व संध्या पर दोनों मुंबई से पूना के ट्रिप पर निकलते हैं। दो घंटों का उनका सफर पूरी रात का हो जाता है। इस सफर में अन्य किरदारों से उनकी मुलाकात और भिड़ंत होती है।

ज्योति गोयल ने कहानी रोचक और मजेदार सोची, मगर उसकी पटकथा और फिल्मांकन में अनेक कमियां रह गई हैं। फिल्म में कुछ दृश्य कॉमिकल और चुटीले हैं, लेकिन वे कहानी में कुछ जोड़ नहीं पाते। संजय दत्त की गिरफ्तारी के बाद आई उनकी यह पहली फिल्म है। फिल्म में उनकी अतिथि भूमिका ही है।

देव गोयल ने अपने किरदार को जीवंत बनाने के लिए काफी उछल-कूद की है। वे कुछ ही दृश्यों में उनकी उछल-कूद कारगर लगती है। अदा शर्मा अपनी सीमित भूमिका में ही कुछ करने की छटपटाहट जाहिर करती हैं। फिल्म में जूही चावला हंसाती हैं। मुंह में पान की गिलौरी दबा कर बगैर बोले अभिव्यक्त किए गए संवाद में नयापन है। 
