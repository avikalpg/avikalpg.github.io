सौरभ शुक्ला एक मायने में अनोखे फिल्मकार हैं। उनकी फिल्मों का कैनवास मेनस्ट्रीम और आर्ट फिल्मों से अलग होता है। वे हल्के-फुल्के विषयों पर सीधी-सादी कहानी रचते और दिखाते हैं। खास किस्म की संवेदना होती है, जो शहरी विसंगतियों से पैदा होती है। उनकी फिल्में अधूरी और अनगढ़ भी लगती हैं। ऐसा एहसास होता है कि अंत तक आते-आते लेखक, निर्माता और निर्देशक की फिल्म में रुचि खत्म हो गई। हिंदी फिल्म इंडस्ट्री में छोटी-मोटी फिल्मों के संदर्भ में ऐसी दिक्कतें होती हैं।

शुभेंदु और गगन एक ही गांव के हैं और दोस्त हैं। शुभेंदु की उम्र 42 की है। वे गंजे हो चुके हैं और फिल्म इंडस्ट्री में एक लेखक की हैसियत से जमने के लिए संघर्ष कर रहे हैं। गगन एक्टर बनना चाहता है। दोनों अभी तक अपनी महत्वाकांक्षाएं पूरी करने में असफल रहे हैं। इस बीच शुभेंदु को चैटिंग के जरिए इंटरनेट पर दिल्ली की एक लड़की मिल जाती है। दोस्ती बनाए रखने के लिए वे उससे झूठ बोलते हैं कि उनकी उम 24 है। दूसरी तरफ गगन अपने ही समान संघर्षरत लड़की से प्रेम करने लगता है। जब अचानक दिल्ली की लड़की मिस इंडिया कंटेस्ट के सिलसिले में मुंबई आ जाती है, तो शुभेंदु को अपनी उम्र का झूठ छिपाने के लिए अनेक झूठ बोलने पड़ते हैं। लगातार झूठ से उसका दम घुटने लगता है। वह आखिरकार सच बोल देता है। इस सच से इंटरनेट फ्रेंड को झटका जरूर लगता है, लेकिन..

रणवीर शौरी और रजत कपूर अपनी भूमिकाओं में उपयुक्त लगते हैं। सच और झूठ के द्वंद्व में फंसे किरदार को रजत कपूर ने अच्छी तरह निभाया है। वहीं किसी भी प्रकार सफल होते की तिकड़म में लगे रणवीर शौरी अपने खिलंदड़ अंदाज में जमते हैं। दोनों लड़कियां नेहा धूपिया और मंजरी फड़णीस के लिए स्क्रिप्ट में ज्यादा संभावनाएं नहीं थी। हां, सिंधी प्रोड्यूसर की रोचक भूमिका में सौरभ शुक्ला ने खुद के लिए बचा ली है।

सीधे-सादे मनोभाव की यह फिल्म प्रेम कहानी के साथ-साथ फिल्म इंडस्ट्री के ट्रैक की वजह से दो फांक हो जाती है। हालांकि लेखक और निर्देशक ने दोनों को मिलाने और चिपकाने की भरपूर कोशिश की है, लेकिन यह फांक फिल्म के अंतिम प्रभाव को बांट देती है।
