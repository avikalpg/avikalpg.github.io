सचिन करंदे  की विकल्प रिषिका  गांधी के संघर्ष और देशप्रेम की कहानी है। अनाथ रिषिका अपने समाज से नाराज है। इस नाराजगी में वह कुछ स्वार्थी तत्वों की साजिश का शिकार होती है। अपनी स्वतंत्रता और उपलब्धि की आकांक्षा में वह उनके चंगुल  में फंसती चली जाती है, जब उसे अपनी विवशता का एहसास होता है तो वह पलटवार  करती है। रिषिका  विजयी होती है। इस कहानी को सचिन करंदे  ने सीमित बजट की एक फिल्म में चित्रित करने की कोशिश की है।

फिल्म का विचार और ध्येय बहुत अच्छा  है, लेकिन, शायद साधनों की कमी से एक संकुचित पटकथा लिखी गई है। उस सीमित पटकथा में दीपल  शॉ  जैसी सक्षम अभिनेत्री अपनी क्षमताओं का पूरा उपयोग  करती है। वह उन्हें प्रभावशाली भी बनाती हैं, लेकिन एक सीमा के बाद फिल्म अंतर्निहित कमजोरियों के कारण अपने  कथ्य से फिसल जाती है। मुंबई से बैंकाक तक फैली इस कथा को समुचित विस्तार और चित्रण नहीं मिला है। सहयोगी  कलाकारों के चयन में सावधानी नहीं बरती गई है। निर्मल पांडे जैसे सरीखे अभिनेता का उचित उपयोग  नहीं किया गया है। नतीजतन विकल्प सार्थक विषय पर कमजोर फिल्म साबित होती है। दीपल  शॉ  का अकेला प्रयास फिल्म को संभाल नहीं पाता।
