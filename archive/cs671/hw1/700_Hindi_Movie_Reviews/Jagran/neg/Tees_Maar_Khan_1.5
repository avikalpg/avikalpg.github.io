टेक्स्ट बुक से कॉपी करता हुआ स्टूडेंट और तीस मार खां का प्लान कभी फेल नहीं हो सकता शायद.तीस मार खां को पता नहीं है कि जिस तरह टेक्स्ट बुक से कॉपी करता हुआ बुद्धिहीन स्टूडेंट फेल हो सकता है.उसी तरह मनोरंजन और रोमांच पेश करने का तीस मार खां का प्लान भी फेल हो सकता है। तीस मार खां ना ही हंसाती है और ना ही रूलाती है। फिल्म देखने के बाद किसी तरह के भाव नहीं महसूस होते। तर्क से परे हैं तीस मार खां के कारनामे और खोखली है तीस मार खां की पटकथा।

मां के गर्भ से ही तीस मार खां उर्फ तबरेज मिर्जा खान के कारनामे शुरू हो गए थे। चोरी और डकैती करना उसका पेशा है। वह खुद को क्राइम कलाकार कहता है। जहां तीस मार खां खुलेआम चोरी और डकैती में व्यस्त है,वहीं उसकी गर्लफ्रेंड आन्या का सपना आइटम गर्ल बनना है। पेरिस में इंटरपोल की सक्रियता के कारण तीस मार खां पकड़ा जाता है,पर एक बार फिर वह पुलिस की गिरफ्त से भाग जाता है। तीन दोस्तों की मदद से वह कुख्यात स्मगलर जौहरी ब्रदर्स के साथ धूलिया गांव के पास से गुजरने वाली ट्रेन में मौजूद प्राचीन मूर्तियों और अशर्फियों की लूट की योजना बनाता है। काल्पनिक फिल्म भारत का खजाना के दृश्य की शूटिंग की आड़ में वह धूलिया गांव के दो सौ लोगों की मदद से ट्रेन में मौजूद प्राचीन मूर्तियों और अशर्फियों को लूट लेता है। उसकी योजना कारगर हो जाती है,पर वह गिरफ्तार किया जाता है। अपने दोस्तों को तीस मार खां भारत का खजाना फिल्म पूरी कर रिलीज करने का निर्देश देता है। भारत का खजाना के व‌र्ल्ड प्रीमियर के दौरान एक बार फिर तीस मार खां पुलिस की गिरफ्त से भाग जाता है।

शुरुआती दृश्यों में तीस मार खां से उम्मीदें बंधती हैं,पर कुछ ही दृश्यों के बाद इतनी सारी चीजें साथ-साथ होने लगती है कि मन विचलित होने लगता है। कई दृश्यों को चिप्पियों की तरह जोड़ा गया है। बिना सिर वाले भूत का पूरा प्रकरण भी उनमें से एक है। मनोरंजन के नाम पर मनोज बाजपेयी, शाहरुख खान और आमिर खान जैसे सक्षम कलाकारों का जमकर मखौल उड़ाया गया है तीस मार खां में।

तीस मार खां के लगभग हर फ्रेम में अक्षय कुमार मौजूद रहते हैं। उनके अभिनय में एकरसता महसूस होने लगी है। शीला की भूमिका में कट्रीना कैफ को मेकअप लगाने, मुस्कुराने और कमर मटकाने के अलावा कोई काम नहीं दिया गया है। आस्कर अवार्ड के लिए लालायित सुपरस्टार की भूमिका में अक्षय खन्ना का लाउड अभिनय अनुरूप है।

जब निर्देशक के पास कसी हुई पटकथा नहीं हो,तो उसकी सारी मेहनत बेकार साबित होती है। पति शिरीष कुंदीर की बिखरी और कमजोर पटकथा को निर्देशन में समेटने के प्रयास में फराह खान सफल नहीं हो पायी हैं। पूरी फिल्म में आकर्षण का एक मात्र केंद्र है शीला की जवानी। यदि, सिर्फ शीला की जवानी में कट्रीना कैफ की नाजो-अदाओं को बड़े पर्दे पर देखना हो,तो तीस मार खां थिएटर में जाकर देखी जा सकती है।
