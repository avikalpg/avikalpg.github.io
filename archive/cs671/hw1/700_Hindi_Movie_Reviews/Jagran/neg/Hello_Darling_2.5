हार्दिक बसु किसी भी दफ्तर का बॉस  हो सकता है और कैंडी, मानसी और सतवती  किसी भी शहर की लड़कियां हो सकती हैं, जिन्हें उनका बॉस  बसु सेक्सुअली  हैरेस  करता है, पर हैलो डार्लिग की तीनों लड़कियां कैंडी, मानसी और सतवती  ज्यादती और अपमान बर्दाश्त नहीं करतीं। वे बॉस  के समक्ष मजबूर और कमजोर नहीं बनतीं। वे उसे सबक सिखाती हैं और साबित करती हैं कि लड़कियां सम्मान के साथ अपने हुनर और कठिन परिश्रम से ऊंचा मुकाम हासिल कर सकती हैं। नए निर्देशक मनोज तिवारी ने हैलो डार्लिग फिल्म में दफ्तरों में लड़कियों के सेक्सुअल  हैरेसमेंट  जैसे संवदेनशील  और गंभीर मुद्दे को मनोरंजक कहानी में पिरोकर पेश किया है। कैंडी, मानसी और बसु के चरित्र की भावनाओं को सेलिना  जेटली, गुल पनाग और जावेद जाफरी  सही तरीके से अभिव्यक्त करने में सफल रहे हैं, पर हरियाणवी  लड़की सतवती  के किरदार में ईशा कोप्पिकर  संघर्ष करती नजर आती हैं। हैलो डार्लिगमें पति सुधार समिति का कांसेप्ट  मजेदार है। द्विअर्थी  संवाद तथा गीत-संगीत फिल्म की कहानी को मजबूत नहीं बना पाते। सनी देओल मेहमान भूमिका में चौंकाते हैं।
