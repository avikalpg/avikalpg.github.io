किसी दूसरे ग्रह से एक लड़की का प्यार की तलाश में पृथ्वी पर आने की घटना ही इस फिल्म की काल्पनिक नवीनता है। बाकी फिल्म हिंदी फार्मूले से बाहर नहीं जाती। वही एक दब्बू सा लड़का, अव्यक्त प्यार और फिल्म के अंत में उसका एहसास.. कुल मिलाकर जाने कहां से आई है एक साधारण फिल्म ही निकलती है। फिर भी लेखक-निर्देशक मिलाप झावेरी पहली कोशिश में औसत मनोरंजक फिल्म बनाने में सफल रहते हैं। औसत फिल्मों के इस दौर में यह भी संतोषजनक है।

राजेश पटेल की जिंदगी में प्यार नहीं है। बचपन से ही उसे देखकर लड़कियां बिदकती हैं। किसी प्रकार वह अपने साथ काम कर रही एक लड़की से प्रेम करने के बारे में सोचता है, तभी शुक्र ग्रह से एक लड़की उसकी बांहों में आ गिरती है। वह अपने ग्रह पर खो चुके प्यार की भावना की खोज में पृथ्वी पर आई है। राजेश पटेल की मदद से वह देश के सबसे पापुलर व्यक्ति एक फिल्म स्टार देश से प्रेम करने की युक्ति भिड़ाती है। प्यार, उसके एहसास और फिर उसे जाहिर करने के कंफ्यूजन में फिल्म खत्म होती है। मालूम होता है कि शुक्र ग्रह से आई लड़की तो पृथ्वी पर रह गई। पृथ्वी से कोई और लड़का शुक्र पर चला जाता है।

इधर रितेश लगातार दब्बू और लूजर किस्म की भूमिकाएं निभा रहे हैं। ऐसी भूमिकाओं को वे ठीक से निभाते हैं, लेकिन लूजर आम दर्शकों का चहेता नहीं बन सकता। यही वजह है कि रण में जुझारू रोल में दिखने पर भी दर्शक उन्हें स्वीकार नहीं करते। फिल्मों से बनी इमेज की गिरफ्त में फंसे रितेश टैलेंट का लाभ नहीं उठा पा रहे हैं। जैक्लीन फर्नाडिस सीमित भावों की अभिनेत्री हैं। इस फिल्म में उन्हें ढंग के कपड़े भी नहीं पहनाए गए हैं। पापुलर स्टार के तौर पर देश की भूमिका में रुसलान मुमताज आकर्षित करते हैं। उनमें आधुनिक भोलापन है। वे रोमांटिक भूमिकाओं में अच्छे लग सकते हैं। जाने कहां से आई है का आनंद लेने के लिए हिंदी फिल्मों का शौकीन होना भी जरूरी है, अन्यथा प्रियंका चोपड़ा, अक्षय कुमार, फराह खान और साजिद खान के रेफरेंस से चल रहे हंसी-मजाक आप समझ ही नहीं पाएंगे। मिलाप झावेरी ने अपनी दोस्ती और संपर्क के प्रभाव से उन सभी को जुटा लिया है, लेकिन उन सभी की मौजूदगी फिल्म में कुछ नहीं जोड़ती।
