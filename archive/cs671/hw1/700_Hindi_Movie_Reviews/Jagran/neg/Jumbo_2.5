एनीमेशन फिल्म जंबो वास्तव में थाइलैंड की एनीमेशन फिल्म है। इसे हिंदी में डब किया गया है। अक्षय कुमार को शामिल कर परसेप्ट पिक्चर कंपनी ने इसका प्रचार मौलिक फिल्म की तरह किया। इस फिल्म में लारा दत्ता,राजपाल यादव, डिंपल कपाडि़या, गुलशन ग्रोवर और असरानी की आवाज को इस्तेमाल किया गया है। अपनी आवाज में डिंपल कपाडि़या ने ममता व चिंता और राजपाल यादव ने मसखरी व कॉमेडी के भाव सही ढंग से भरे हैं। अक्षय कुमार आवाज के धनी आर्टिस्ट नहीं हैं। फिर भी उनकी मौजूदगी से फिल्म बड़ी हो गई है। जंबो नमूना है कि कैसे हमलोग किसी विदेशी कृति को भारतीय बना देते हैं। रूपांतर करने में हमारा जवाब नहीं। क्रिसमस के मौके पर बच्चों को यह फिल्म पसंद आएगी। बच्चों के मनोरंजन के लिए बनी इस फिल्म में मिथकों, धर्म या इतिहास का सहारा नहीं लिया गया है।
