रोमियो और लैला की प्रेमकहानी का एनीमेशन अच्छा है। पता चलता है कि एनीमेशन के मामले में भारत काफी आगे बढ़ चुका है। अब जरूरत है कि एनीमेशन फिल्मों के लिए कुछ लेखकों को तैयार किया जाए या पुराने लेखकों को उचित प्रशिक्षण दिया जाए। जुगल हंसराज रोडसाइड रोमियो के निर्देशन होने के साथ लेखक भी हैं। वे हिंदी फिल्मों की आम प्रेम कहानी को कुत्तों के बीच चित्रित करते हैं। हिंदी फिल्मों का असर या आतंक इतना ज्यादा है कि एनीमेशन की दुनिया में भी अमिताभ बच्चन, शत्रुघ्न सिन्हा और अमजद खान की आवाज सुनाई पड़ती है। फिल्म का आखिरी दृश्य दिलवाले दुल्हनिया ले जाएंगे का एनीमेटेड रूप है।

क्या इस फिल्म के लक्ष्य दर्शक बच्चे हैं? तो फिर बच्चों की प्रेम कहानी दिखाने की क्या जरूरत है? एनीमेशन के प्रचलन में आने के सदियों पहले भारत में जीव-जंतुओं के चरित्रों को लेकर पंचतंत्र की कहानियां सुनी-सुनाई जाती थीं। आज भी वे कहानियां प्रासंगिक हैं। उनसे सीखा-समझा जा सकता है। अगर भारतीय पारंपरिक कहानियों से परहेज है और वे डाउन मार्केट लगती हैं तो विदेशी परंपरा से ही जीव-जंतुओं की कहानी सुनाना-दिखाना सीखा जा सकता है। रोडसाइड रोमियो का तकनीकी पक्ष उत्तम है लेकिन कहानी लचर है। नतीजतन तकनीक और कथा का ऐसा घालमेल हुआ है कि यह न तो बच्चों की फिल्म रह गई है और बड़ों को आकर्षित करेगी।
