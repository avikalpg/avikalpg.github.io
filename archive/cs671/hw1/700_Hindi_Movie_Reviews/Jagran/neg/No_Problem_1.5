संजय दत्त, अनिल कपूर, अक्षय खन्ना, सुनील शेट्टी, परेश रावल, सुष्मिता सेन, कंगना रनौत और नीतू चंद्रा.. इतने पापुलर स्टारों की टीम के साथ बनी अनीस बज्मी की नो प्राब्लम की स्क्रिप्ट, एक्टिंग और बाकी मामलों में भी प्राब्लम ही प्राब्लम है। बड़े नामों की यह जमघट अपनी चिल्लाहट और बेवकूफियों से सिर्फ कुछ दृश्यों में हंसा पाती है। फिल्म में ताजगी ले आते हैं विजय राज, लेकिन वे फिल्म का हिस्सा नहीं हैं। उनके सीन, सिचुएशन और संवाद चिपका दिए गए हैं।

अनीस बज्मी की फिल्मों में कोई लॉजिक और सेंस नहीं रहता,फिर भी उनकी पिछली फिल्में कामयाब रहीं। अपनी कामयाबी से इतराए अनीस ने नो प्राब्लम में खास मेहनत नहीं की है। ऐसा लगता है कि वेलकम और सिंह इज किंग की स्क्रिप्ट के बचे-छंटे पन्नों को जोड़कर उन्होंने नो प्राब्लम लिख दी है। हर प्रकार के तारतम्य को उन्होंने ताक पर रख दिया है। फिल्म के लोकेशन, सुंदर हैं, लेकिन इमोशन और एक्शन में कोई नवीनता नहीं है। घिसे-पिटे किरदार चंद दृश्यों के बाद ही ऊब पैदा करने लगते हैं।

आश्चर्य है कि विदेशों में अपनी पहचान बना रहे अनिल कपूर ने भारत में बनी-बनायी एक्टर की अपनी पहचान को मिटाने की ऐसी कोशिश क्यों की? वे फिल्म के मुख्य अभिनेता होने के साथ निर्माता भी हैं। फिल्म में बार-बार दोहराए गए अनिल कपूर के संवाद मिट्टी डालो को फिर से दोहराएं तो ऐसी फिल्मों पर अब अनीस बज्मी को भी मिट्टी डाल देनी चाहिए। वे चतुर निर्देशक और तकनीशियन हैं। उन्हें अपने कौशल का बेहतर उपयोग करना चाहिए।
