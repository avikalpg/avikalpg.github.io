हालांकि मिले ना मिले हम में भी नवीनता नहीं है। एक खंडित परिवार का बेटा चिराग मां-पिता के इगो  की लड़ाई में फंसा हुआ है। दोनों के बीच भावनात्मक स्तर पर झूलता चिराग मां-पिता दोनों खुश रखने की कोशिश में अपनी पहचान ही नहीं बना पाता। निर्देशक तनबीर  खान ने नवोदित अभिनेता चिराग पासवान के साथ यह फिल्म बनाते समय ध्यान रखा है कि पूरी फिल्म का भार अकेले उनके कंधे पर न पड़े। यह फिल्म किसी नवोदित अभिनेता की शो केस  फिल्म की तरह भी नहीं पेश की गई है।

साधारण सी प्रेम कहानी में चिराग पासवान की मौजूदगी अलग से ध्यान नहीं खींचती। नतीजतन चिराग नैचुरल  लगते हैं। अगर  उन्होंने इमोशन  जाहिर करने में थोड़ी मेहनत की होती तो वे प्रभावशाली लगते।  फिर भी पहली फिल्म के हिसाब से चिराग निराश नहीं करते। उनका स्क्रीन प्रेजेंस  आकर्षक है। नृत्य करते हुए वे अच्छे लगते  हैं। नाटकीय और रोमांटिक दृश्यों में थोड़ी झिझक अवश्य दिखती है। चिराग पासवान को कंगना  रनौत  और सहयोगी  अभिनेता कुणाल  कुमार का अच्छा  सहयोग  मिला है।

मां-पिता की भूमिका में पूनम ढिल्लो और कबीर बेदी  का चरित्र एकआयामी  है, इसलिए वे ज्यादा प्रभावित नहीं करते। कबीर बेदी  के दोस्त के रूप में आए दिलीप ताहिल  अपनी छोटी सी उपस्थिति में भी अपने किरदार के कारण प्रभावित करते हैं। कंगना  रनौत  ने अपने किरदार को अच्छी  तरह समझा और निभाया है। वे ऐसी भूमिकाओं में भी अच्छी  लगती  हैं। इस फिल्म में मां-पिता के बीच फंसे चिराग के द्वंद्व के नाटकीय दृश्य रहते और कंगना  के साथ उनके रोमांस को थोड़ी गहराई मिली होती तो फिल्म और रोचक हो जाती।

मिले ना मिले हम वास्तव में नवोदित अभिनेता चिराग पासवान की संभावनाओं की फिल्म है। वे एक उम्मीद जगाते  हैं, इसलिए उनका स्वागत  है। मनोरंजन के लिहाज से यह फिल्म साधारण है, क्योंकि फिल्म की कहानी को सरल तरीके से चित्रित किया गया है।
