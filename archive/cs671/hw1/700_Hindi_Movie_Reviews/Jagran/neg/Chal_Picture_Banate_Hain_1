फिल्म इंडस्ट्री के अनेक किस्सों में एक रोचक किस्सा फिल्म बनाने की कोशिश है। हर साल सैकड़ों महत्वाकांक्षी फिल्म बनाने की तमन्ना लिए मुंबई आते हैं। उनमें से दो-चार ही कामयाब हो पाते हैं। चलो पिक्चर बनाते हैं प्रीतिश चक्रवर्ती की ऐसी ही कोशिश का नमूना है। प्रीतिश फिल्म बनाने में तो कामयाब हो गए हैं, पर उन्होंने बड़े सतही तरीके से इसे अंजाम दिया है।

सूरज कुमार फिल्म बनाने की ख्वाहिश रखता है। अपने ख्वाब पूरा करने के लिए वह किसी का सहायक बनता है, लेकिन वहां सपने पूरे होते न देख वह खुद की लिखी स्क्रिप्ट को डायरेक्ट करना चाहता है। संयोग से उसे एक नहीं छह फिल्मों के ऑफर मिलते हैं, लेकिन इन फिल्मों का निर्माता परवर्ट किस्म का है। सूरज ऐसे शोषण के लिए तैयार नहीं होता, तो उसे फिल्में छोड़नी पड़ती हैं। बाद में उसे एक स्टार का सहारा मिलता है और वह कामयाब होता है।

प्रीतिश चक्रवर्ती फिल्म बनाने की दिक्कतों की गहराइयों में नहीं उतरे हैं। उन्होंने दो-तीन घिसी-पिटी धारणाओं में ही दिक्कतों को समेट लिया है। फिल्ममेकर का स्ट्रगल ऐसा एकआयामी और सतही नहीं होता। सूरज कुमार की प्रेमिका के रूप में आई मेलेरिना के चरित्र को ढंग से नहीं लिखा गया है। इसी प्रकार सूरज कुमार की मुश्किलों का मेलोड्रामा भी जबरदस्ती ठूंसा हुआ लगता है। चलो पिक्चर बनाते हैं निहायत साधारण कोशिश है। वैसे इस फिल्म का संगीत मधुर और कर्णप्रिय है।
