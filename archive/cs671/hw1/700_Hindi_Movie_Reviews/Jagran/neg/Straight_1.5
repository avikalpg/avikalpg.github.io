इधर समलैंगिकता पर फिल्में आ रही हैं। फैशन और दोस्ताना में इस प्रवृत्ति को दर्शाया गया था। स्ट्रेट अलग ढंग से समलैंगिकता की बात करती है। हालंकि फिल्म देखते समय न भूलें कि यह लंदन की कहानी है, जैसे कि दोस्ताना मियामी की कहानी थी। परिचित कलाकारों को लेकर ऐसे विषयों पर बन रही फिल्मों का एक खतरनाक प्रभाव यह हो रहा है कि दर्शक उन्हें अपने परिवेश की कहानी समझने की चूक कर रहे हैं।

फिल्म का नायक पिनू पटेल शादी के इरादे से भारत आता है। दुल्हन मंडप में नहीं पहुंचती। निराश पिनू इसे इज्जत का सवाल बना देता है। अपनी कथित मर्दानगी और कुंवारेपन के सवालों में उलझे पिनू की यह भी समस्या है कि वह अपनी यौन प्राथमिकताओं को समझ नहीं पाता। उसे ऐसा लगता है कि वह समलैंगिक रुझान का व्यक्ति है, लेकिन वह गे होना नहीं चाहता। उसे उसका भाई समझाता है कि यौन प्राथमिकता या यौन रुझान के निर्धारण से पहले जरूरी है कि सामने वाले से प्रेम हो। अगर प्रेम है तो आप गे हों या स्ट्रेट? क्या फर्क पड़ता है? शायद लंदन में फर्क नहीं पड़ता हो। लेकिन देश के छोटे शहरों, कस्बों व गांवों में आज भी इसे सार्वजनिक व सामाजिक स्वीकृति नहीं मिली है। हमारे फिल्मकार इस विषय को विदेश की पृष्ठभूमि में अवश्य रखते हैं लेकिन फिल्म देखते समय यह पृष्ठभूमि खो जाती है। भारतीय कलाकार और हिंदी की वजह से ऐसा लगता है कि अपने ही देश के किसी शहर में सब कुछ हो रहा है। निर्देशक राजा मेनन की फिल्म यौन प्राथमिकता के विचार से प्रेरित है। उन्होंने इस विचार के उपयुक्त विषय लिया है, लेकिन फिल्म के लिए जरूरी चरित्र नहीं गढ़ पाए हैं। पिनू पटेल (विनय पाठक) के अलावा अन्य कोई चरित्र विकसित नहीं हो सका है। यही कारण है कि फिल्म एकरस और कमजोर हो गई है।
