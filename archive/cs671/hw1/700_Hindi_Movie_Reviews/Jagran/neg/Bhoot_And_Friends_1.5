सीधे-सादे भूत और बच्चों की दोस्ती का विषय फिल्म के लिए बासी हो चुका है। इस विषय पर अब तो घोस्ट बना दोस्त जैसा सीरियल भी बन चुका है। इस विषय पर 2010 में फिल्म बनाने का निर्णय लिया गया तो रोमांच, जादू, शरारत, उत्साह से भरी रोचक कहानी होनी चाहिए। रेशमा ए देव द्वारा लिखित और किट्टू सलूजा द्वारा निर्देशित भूत एंड फ्रेंड्स इस कसौटी पर खरी नहीं उतरती।

बाल फिल्म होने के बावजूद इसमें बाल सुलभ हरकतों का अभाव है। विदेश से लौटे अपने दो दोस्तों इग्लू और रोमा के साथ राघव दादी के पास छुट्टियां बिताने प्रतापगढ़ जाता है। प्रतापगढ़ के जंगल के भूत की दहशत गांव में फैली है। राघव, इग्लू और रोमा भूत में यकीन नहीं करते। राघव का गांव का दोस्त अली जब भूत के किस्से सुनाता है तो उन्हें यकीन नहीं होता। अली राघव और उसके दोस्तों को बताता है कि एक अंग्रेज अफसर गांव में किसी खजाने की खोज में आया है। वह ग्रामीणों से जबरन उनकी जमीन ले रहा है। अली के अब्बू को जब अंग्रेज अफसर ले जाता है तो राघव दोस्तों के साथ उन्हें छुड़ाने जाता है। अंग्रेज अफसर की गैंग से बचने के चक्कर में राघव दोस्तों के संग जंगल में पहुंच जाता है। जंगल में उनकी मुलाकात घोस्ट अंकल से होती है, जो उनसे नीलमणि का खजाना ढूंढने के लिए मदद मांगता है।

भूत एंड फ्रेंड्स फिल्म के किरदार, उनका व्यक्तित्व, सोच, संवाद, घटनाएं, दृश्य परिचित और अपेक्षित हैं। न तो घोस्ट अंकल का जादू और नीलमणि के खजाने तक पहुंचने का तिलस्मी सफर रोमांच पैदा करता है और न ही अंग्रेज अफसर का जुल्म देखकर डर तथा न उसकी देसी गैंग की मूर्खतापूर्ण हरकतें हंसाती हैं। घोस्ट बन चुके प्रतापगढ़ राज्य के सेनापति भानुप्रताप की 1942 की कहानी दिखाने के लिए निर्देशक ने एनीमेशन का उपयोग किया है, लेकिन उनका यह प्रयोग निरर्थक लगता है। भूत अंकल के बाद इस फिल्म में फिर भूत बने जैकी श्राफ प्रभावित नहीं करते। भूत एंड फ्रेंड्स का आकर्षण बाल कलाकारों मकरंद सोनी, इशिता पांचाल, आकाश नायर और तेजस का अभिनय है।
