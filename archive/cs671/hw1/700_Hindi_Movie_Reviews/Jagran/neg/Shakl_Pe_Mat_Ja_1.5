जल्दी-जल्दी कुछ कर लेने की कोशिश में शुभम और उनकी टीम एक मामूली फिल्म ही बना सकी। शक्ल पर मत जा का विषय कामेडी और व्यंग्य के लिए सटीक था। शुभम की टीम ने कोशिश भी की है, लेकिन पूरी कोशिश एक अमैच्योर फिल्म में ही तब्दील हो सकी।

चार सदस्यों की एक टीम डाक्यूमेंट्री फिल्म बनाने की कोशिश में लगी है। उनके पास बजट के साथ शूटिंग की अनुमति भी नहीं है। उड़ते हवाई जहाज की शूटिंग करते समय वे सुरक्षा अधिकारियों द्वारा पकड़ लिए जाते हैं। उन पर आतंकवादी होने का शक होता है।

तहकीकात और पूछताछ आरंभ होती है। कंफ्यूजन बढ़ता है। एटीएस और पुलिस अधिकारी के रूप में सौरभ शुक्ला और रघुवीर यादव इस फिल्म में अपनी मौजूदगी से रुचि बनाए रखते हैं। बीच-बीच में आतंकवादी सरगना के प्रमुख ओमामा के रूप में आए जाकिर हुसैन भी इंटरेस्ट बढ़ाते हैं, लेकिन ढीली स्क्रिप्ट और साधारण अभिनय की वजह से फिल्म बिखरी रहती है।

महात्वाकांक्षी युवा फिल्मकार तेजी से कुछ कर लेने की कोशिश में खुद ही संभावना को निगल जाते हैं। शक्ल पर मत जा के निर्माण में उचित योजना के साथ थोड़ी मेहनत होती और ढंग के कलाकारों को मुख्य भूमिकाओं में चुना जाता तो यही फिल्म रोचक भी हो सकती थी।
