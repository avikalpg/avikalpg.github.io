हसीना मान जाएगी, जोड़ी नंबर वन, ऑल द बेस्ट, गोलमाल जैसी कई लोकप्रिय कॉमेडी फिल्मों के लेखक युनूस सजवाल की बतौर निर्देशक बेनी एंड बबलू पहली फिल्म है।

बेनी एक फाइव स्टार होटल में बेल ब्वॉय है और बबलू मुंबई के एक लेडीज बार में वेटर की नौकरी करता है। युनूस ने बेनी के किरदार के जरिए फाइव स्टार होटलों के अंदर की गंदगी और बबलू के जरिए देह व्यापार के लिए मशहूर मुंबई के बार पर प्रकाश डाला है। उन्होंने फिल्म में दिखाया है कि बार में लड़कियां धंधा नहीं करतीं।

दूसरी ओर, फाइव स्टार होटलों में लड़कियां शौक से अय्याशी करती है। होटलों के पब में ड्रग्स खुलेआम बेचा जाता है। जो नेता और समाजसेवी आम जनता की भलाई और समाज की बुराइयों का सफाया करने का भाषण देते हैं, वे और उनके बेटे-बेटियां होटलों में ऐसी चीजों को बढ़ावा देते हैं। युनूस सजवाल की फिल्म में किरदार बहुत हैं और उन्होंने हर किरदार की कहानी दिखाई है। इस चक्कर में फिल्म बोझिल हो जाती है। उन्होंने बार गर्ल की समस्याओं, चमकते फाइव स्टार होटलों के अंदर की गंदगी, नेताओं और समाजसेवियों के असली चेहरों, करोड़पति पिता-पुत्र के पारिवारिक संबंधों जैसे कई मुद्दों को आधार बनाकर फिल्म की कहानी लिखी है।

समझ में नहीं आता कि युनूस बेनी एंड बबलू में क्या कहना चाहते हैं। राजपाल यादव को पहले भी हम कई फिल्मों में उत्तर भारतीय किरदारों में देख चुके हैं। के के मेनन दक्षिण भारतीय बेनी के किरदार में बेहद लाउड हैं। बेनी एंड बबलू न तो एंटरटेन करती है और न ही फिल्म में कोई नया मुद्दा है।
