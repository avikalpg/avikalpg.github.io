मराठी और हिंदी में एक साथ बनी छोड़ो कल की बातें माडर्न नीति कथा है। पुराने मशहूर गाने से लिए गए शीर्षक के शब्दों से लग सकता है कि यह भविष्य संवारने का संदेश देती फिल्म होगी। एक आयाम उसका भविष्य है, लेकिन जोर व‌र्त्तमान पर है। जीवन की आपाधापी और ऊपर चढ़ने की जल्दबाजी में हम रिश्ते, सुख और खुशी सब खो रहे हैं। हर कोई निरंतर ओझल होती मंजिलों की ओर भाग रहा है। समय बीतने और थकान बढ़ने पर एहसास होता है कि पूरी भागदौड़ फिजूल रही, क्योंकि कहीं पहुंच नहीं पाए।

निर्देशक प्रमोद जोशी ने एक व्यस्त शहरी प्रोफेशनल आदित्य प्रधान (सचिन खेडेकर) के माध्यम से माडर्न जीवन की विसंगतियों को पकड़ा है। उन्होंने आदित्य की रोजमर्रा जिंदगी को एक रूपक से व्याख्यायित किया है। सचिन खेडेकर ने उस रूपक को जीवंत करने की पूरी कोशिश की है। दृश्य के दोहराव में नवीनता की सीमाएं होती हैं। उन सीमाओं का एहसास फिल्म के मध्य में होता है।

बेनाम कुमार (अनुपम खेर) के आने के बाद थोड़ी गति आती है। आदित्य को जिंदगी की छोटी खुशियों का महत्व बताते हैं बेनाम कुमार। अंधे लेकिन दृष्टिवान बेनाम कुमार के दीप्त ज्ञान से आदित्य की आंखें खुल जाती हैं। यह फिल्म पूरी तरह से सचिन खेडेकर और अनुपम खेर केअभिनय पर निर्भर करती है। प्रमोद जोशी का नए शिल्प में आई छोड़ो कल की बातें एक प्रयोगात्मक फिल्म है।
