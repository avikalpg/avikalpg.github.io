लेडीज वर्सेस रिकी बहल कुछ सालों पहले यशराज फिल्म्स की एक फिल्म आई थी बचना ऐ हसीनों। उस फिल्म का नायक तीन लड़कियों से मिलता है। उनके साथ प्यार का नाटक रच कर गायब हो जाता है। आखिरकार उसे तीसरी लड़की से हुए प्यार का एहसास होता है। लेडीज वर्सेस रिकी बहल उसकी अगली कड़ी है। रिकी बहल लड़कियों को ठगने के लिए प्यार, हमदर्दी और छल करता है। आखिरकार चौथी लड़की से उसे प्यार हो जाता है, जो कि पिछले पंद्रह सालों में उसके द्वारा ठगी जा रही 31वीं लड़की है। यशराज फिल्म्स अगर इस कंसेप्ट पर किसी एंटरटेनमेंट चैनल के लिए सभी लड़कियों के साथ सीरियल बनाए तो उसे टीआरपी मिल सकती है।

बहरहाल, बैंड बाजा बारात के रणवीर सिंह और अनुष्का शर्मा की हिट जोड़ी को यशराज फिल्म्स ने फिर से मनीष शर्मा के हाथों में सौंपा है, लेकिन कहानी की लगाम अपने हाथ में रखी है। उनके लेखक हबीब फैजल इस बार केवल संवाद लेखन तक सीमित हैं। यह फिल्म मनीष शर्मा की शैली और यशराज की सोच की खिचड़ी के रूप में सामने आती है, जिसमें ठगी का तड़का डाला गया है। चार लड़कियों की कहानी होने के कारण फिल्मअलग-अलग कडि़यों में होने का एहसास देती है।

इनमें कुछ कडि़यां कमजोर भी हैं। कंसेप्ट रोचक है कि तीनों ठगी गई लड़कियां मिल कर असली ठग को पकड़ने के लिए एक चालाकलड़की का इस्तेमाल करें, लेकिन यह प्यार भी कमबख्त चीज है। इस फिल्म में वह रिकी और ईशिका के बीच हो जाता है। किसी पुरानी फिल्म की तरह ठग हीरो अपनी हीरोइन के लिए आदत से बाज आता है और ईमानदार जिंदगी में लौटता है।

रणवीर सिंह में एक आकर्षण है। उनकी ऊर्जा और स्फूर्ति का मनीष शर्मा ने उपयोग किया है। इसी प्रकार अनुष्का शर्मा भी सुंदर और भावपूर्ण है। पिछली फिल्म बैंड बाजा बारात में दोनों के बीच की केमिस्ट्री की ताजगी असर कर गई थी। इस बार उनका इस्तेमाल वही जादू नहीं पैदा कर पाता।

इस बार केमिस्ट्री तो परिणति चोपड़ा के साथ दिखती है। बाकी दोनों लड़कियां दीपानिता शर्मा और अदिति शर्मा ने सिर्फ दृश्यों को भरने का काम किया है। गोवा में ब्लडी कमीना उर्फ रिकी बहल की खोज का प्रसंग लंबा और ऊबाऊ है। फिल्म में गाने कुछ ज्यादा हैं। गानों के लिए जगह बनाने में कहानी कतर दी गई है।
