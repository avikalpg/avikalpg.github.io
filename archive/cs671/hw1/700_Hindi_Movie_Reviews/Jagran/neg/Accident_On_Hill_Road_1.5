मीडिया से जुड़े लोग फिल्म निर्माता बन कर साधारण फिल्मों का निर्माण करते हैं तो गहरी निराशा होती है। अच्छी-बुरी  फिल्मों के जानकारों से ऐसी भूलें कैसी होती है? नारी हीरा एक लोकप्रिय फिल्म पत्रिका के प्रकाशक हैं और दशकों से फिल्मी गलियारों की गतिविधियों से परिचित हैं। उन्होंने महेश नायर  को एक्सीडेंट आन हिल रोल के निर्देशन का मौका दिया। महेश नायर  फिल्म इंडस्ट्री और अपनी फिल्म के बारे में बड़ी और विवादास्पद बातें करते रहे हैं। एक्सीडेंट आन हिल रोड उनकी बयानबाजी पर खरी नहीं उतरती।

इस फिल्म में संभावना थी। एक छोटी सी दुर्घटना और उस दुर्घटना पर किरदारों की प्रतिक्रियाओं को रोचक बनाया जा सकता था। आरंभ में उत्सुकता जगती  है, लेकिन मुख्य किरदार निभा रही सेलिना  जेटली के सतही अभिनय से कहानी सपाट हो जाती है। उनके ब्वॉयफ्रेंड  के रूप में अभिमन्यु सिंह अपने किरदार के साथ न्याय करते हैं, लेकिन स्क्रिप्ट में ज्यादा कुछ कर पाने की संभावना नहीं थी। पर्दे पर अभिमन्यु सिंह की मौजूदगी महसूस होती है। इस फिल्म में फारूख शेख निराश करते हैं। उन्हें भी स्क्रिप्ट से मदद नहीं मिलती। इसी प्रकार बाकी किरदार भर्ती के लगते हैं। उनकी जरूरत और प्रासंगिकता  पर लेखक और निर्देशक ने अधिक विचार नहीं किया है।
