प्रेम की अजब-गजब कहानियां दर्शकों को अच्छी लगती हैं। 2009 में रणबीर कपूर और कट्रीना कैफ ऐसी एक रोचक लव स्टोरी से दर्शकों को बहला चुके हैं। संजय गढवी वहां से अजब-गजब शब्द लिए और प्रेम को नया बनाने के लिए लव कर दिया। यह लव स्टोरी अजब-गजब से ज्यादा अजीबो गरीब हो गई है। कोरी कल्पना कितनी कुंद हो सकती है, इसके उदाहरण के लिए यह फिल्म देखी जा सकती है।

अत्यंत अमीर परिवार के छोटे बेटे हैं राजबीर [जैकी भगनानी]। वे परिवार में सभी के दुलारे हैं। बताया गया है कि वे अत्यंत प्रतिभाशाली भी हैं। वे 25 लाख में फरारी जैसी कार की डिजाइन तैयार करते हैं, जिसे उन्होंने डीसी [ड्रीम कार] नाम दिया है। कार की कहानी बीच में ही रूक जाती है, क्योंकि इस बीच उन्हें माधुरी [निधि सुबैया] से पहली नजर में प्यार हो जाता है। यह प्यार आंखों के चार हुए बिना होता है। अमीरजादे राजबीर अपनी प्रेमिका के पीछे लगते हैं तो उन्हें पता चलता है कि वह अमीरों से सख्त नफरत करती है। राजबीर गरीब होने का ढोंग रचते हैं। जब बात माधुरी को परिवार से मिलाने की आती है तो वे पूरे परिवार को गरीब दिखने के लिए राजी कर लेते हैं। बाद में पता चलता है कि माधुरी खुद एक अमीर परिवार की बहन है। अब यह सवाल न पूछें कि माधुरी गरीबी के इस नाटक को खुद अमीर होने के बावजूद क्यों नहीं समझ पाती? फिल्म ऐसे ही कुतर्को से आगे बढ़ती है। बीच-बीच में गरीब प्रेमी-प्रेमिका के लिए इटली के मिलान शहर में प्राचीन इमारतों के मध्य कुछ गाने होते हैं। प्रोड्यूसर वाशु भगनानी को यह भी बतलाना है कि उनके सुपुत्र जैकी भगनानी डांस के मामले में रितिक रोशन से कम नहीं हैं।

संजय गढवी ने इस अजीबो गरीब कहानी को ऊलजलूल तरीके से शूट किया है। जैकी भग्नानी बतौर एक्टर बहुत निराश करते हैं। उनसे मिली निराशा को फिल्म की नायिका निधि सुबैया और बढ़ाती हैं। अर्जुन रामपाल जुड़वां भाई करण-अर्जुन की दोहरी भूमिका में हैं। साथ के एक दृश्य में तकनीकी दोष से अर्जुन कहीं और बैठे दिखते हैं तो करण कहीं और देखते नजर आते हैं। लगता है आनन-फानन में फिल्म पूरी करने के चक्कर में इन बारीकियों में ध्यान नहीं दिया गया है। सहयोगी कलाकारों से थोड़ी राहत मिलती है, लेकिन उनकी पूरी कोशिश के बावजूद फिल्म मनोरंजन नहीं दे पाती।

जैकी भगनानी की पिछली फिल्म 'फालतू' का एक गाना बहुत पापुलर हुआ था। इस फिल्म के किसी गाने में वैसी संभावना नहीं दिखती। गानों के फिल्मांकन में भी मुख्य रूप से जैकी भगनानी की अदाओं को दिखाने की कोशिश में सॉन्ग सीक्वेंस कमजोर हो गए हैं।
