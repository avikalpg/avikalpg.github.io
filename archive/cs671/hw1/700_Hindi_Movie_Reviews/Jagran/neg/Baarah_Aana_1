नसीरुद्दीन शाह, विजय राज और अर्जुन माथुर ने बारह आना में मुंबई के सर्विस सेक्टर में काम करने वाले तीन आप्रवासी व्यक्ति हैं। अपनी आर्थिक तंगहाली से जूझते ये किरदार अचानक अपराध की दुनिया में कदम रख देते हैं। उन्हें अपनी भूल या गलती का एहसास नहीं होता। उल्टा वे अपने अपराधों को वाजिब ठहराने के तर्क जुटा लेते हैं।

फिल्म में एक संवाद है कि यहां कुछ मांगो तो कतार में लगना पड़ता है, फिर भी कुछ नहीं मिलता। छीन लो तो सब कुछ मिलता है। संपन्नता और अभाव के बीच बंटे समाज में ये पंक्तियां उद्वेलित करती हैं। लेकिन छीनने के लिए अपराध की दुनिया में उतर जाने को उचित नहीं ठहराया जा सकता। समाज के इस समूह और वर्ग में गुस्सा पल रहा है। उसी गुस्से की नाजायज अभिव्यक्ति है बारह आना। अफसोस की बात है कि लेखक और निर्देशक निम्न वर्ग के मनोभाव के चित्रण में राजनीतिक और सामाजिक समझदारी का परिचय नहीं दे सके। यह अपराध समाचारों से प्रेरित फिल्म लगती है।
