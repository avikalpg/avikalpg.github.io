फिल्मों के इस बदलते दौर में भी कुछ निर्माता-निर्देशक बासी हो चुके फार्मूले की फिल्में बनाने से नहीं चूकते। अफसोस की बात है कि लोकप्रिय सितारे भी इन निर्माताओं के चंगुल में फंस जाते हैं और बुरी फिल्म का हिस्सा बनते हैं। जय वीरू बुरी फिल्म है। यह दर्शकों की समझदारी का मजाक उड़ाती है। जय और वीरू फिल्म के शुरू में दोस्त बनते हैं। बाद में गलतफहमी की वजह से दोनों दुश्मन बन जाते हैं। 
एक-दूसरे से स्मार्ट बनने की कोशिश में वे अजीबोगरीब हरकतें करते हैं। आठवें-नौवें दशक में ऐसे फार्मूलों की फिल्में सफल हो जाती थीं, लेकिन इस दौर में ऐसी फिल्मों को दर्शक कतई पसंद नहीं करते। लेखक और निर्देशक ने न तो किरदारों को गढ़ने में और न घटनाओं को जोड़ने में कोई मेहनत की है। जैसे-तैसे दृश्यों को जोड़ कर बनायी गई जय वीरू दर्शकों को बांध नहीं पाती। फरदीन और कुणाल केमू का अभिनय भी फिल्म की तरह बुरा है।
