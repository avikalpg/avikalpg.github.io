रक्त चरित्र 1  परिताला  रवि के प्रतिशोध की हिंसात्मक एवं रक्तरंजित कहानी थी। रक्त चरित्र 2  सूर्यनारायण रेड्डी उर्फ सूर्या के परिताला रवि से प्रतिशोध की भावनात्मक कहानी है। परिताला रवि से सूर्या के बदले का कारण समझाने के लिए फिल्म के आरंभ में आधे घंटे रक्त चरित्र 1  के विजुअल  रखे गए हैं। राम गोपाल वर्मा जैसे मंझे फिल्मकार  का यह प्रयास निराश करता है। आरंभ में फिल्म की घटनाओं, पात्रों और कथानक को काल्पनिक घोषित करने के बाद एक सच्ची  कहानी पर आधारित बताना भी अजीब लगता  है।

रामू की विशेषता है कि क्लाइमेक्स का अंदाजा होने के बावजूद वे हमें अपने नैरेशन  एवं घटनाओं में बांधें रखने में सफल होते हैं। रक्त चरित्र 2  का मुख्य आकर्षण दक्षिण भारतीय फिल्मों के स्टार सूर्या हैं। उन्होंने अहिंसा प्रिय सूर्या के हिंसात्मक बनने की जर्नी  को अच्छी  तरह आत्मसात किया है। सूर्या के प्रेम, क्रोध, प्रतिशोध के प्रबल भावों को सूर्या की आंखों एवं चेहरे पर सहजता से पढ़ा जा सकता है। एक्शन दृश्यों का निर्वाह सूर्या ने प्रभावी तरीके से किया है। विवेक ओबराय  पर वे भारी पड़े हैं।

रक्त चरित्र 1  में कटार का खूब इस्तेमाल किया था, लेकिन 2  में बंदूक, बम एवं पिस्तौल का इस्तेमाल ज्यादा है। रामू ने हिंसा का अपना एक स्टाइल विकसित कर लिया है। उनकी एक खासियत है कि वे अपनी फिल्मों में महिलाओं को पृष्ठभूमि में नहीं रखते। उन्हें कमजोर नहीं दिखाते। रक्त चरित्र 2  में भी भवानी अपने पति सूर्या की शक्ति बनती है। वह निडर होकर रवि के खिलाफ चुनाव में खड़ी होती है। भवानी के संवाद एवं दृश्य कम हैं, लेकिन कम दृश्यों में ही प्रियमणि  असर छोड़ जाती हैं। रक्त चरित्र 2  में बैकग्राउंड स्कोर लाउड है। रवि के बच्चे  पर फिल्म को लाकर खत्म करके रामू ने भविष्य में एक और पार्ट बनाने का विकल्प खुला रखा है।
