झोंपड़पट्टी  की एक साधारण लड़की शबरी अपने भाई और प्रेमी के हत्यारों से बदला लेने का फैसला करती है। अपनी मुहिम में सफल होने के साथ वह शहर की लेडी डॉन  भी बन जाती है। ललित मराठे ने शबरी की इस कहानी को सरल और एक आयामी  तरीके से चित्रित किया है। यही वजह है कि फिल्म अंतिक प्रभाव में असरदार नहीं लगती।  मुंबई की मलिन बस्तियों के ऐसे दर्जनों किस्से हम ने बड़े पर्दे पर देखे हैं,जिनमें पुलिस या अंडरव‌र्ल्ड से परेशान होकर कुछ किरदार निगेटिव  बन जाते हैं। ललित मराठे ने अपनी फिल्म में मुख्य  किरदार लड़की को रखा है। यह फिल्म काफी समय पहले बनी थी, उसी समय आ गई रहती तो ज्यादा ताजा और प्रासंगिक लगती। फिर भी ईशा कोप्पिकर  ने शबरी के किरदार को उसके स्वभाव के अनुरूप निभाया है। उन्होंने बॉडी लैंग्वेज  और बोली पर अच्छी  मेहनत की है। ललित मराठे ने उन्हें कुछ नाटकीय दृश्य भी दिए हैं। इस फिल्म में राज अर्जुन और जाकिर हुसैन ध्यान खींचते हैं। राज ने शबरी के प्रेमी और सहयोगी  मुराद के किरदार में उसके गुस्से और प्रेम को यत्‍‌न से पर्दे पर उतारा है। निरंतर छोटी भूमिकाओं में  आने के बावजूद जाकिर हुसैन अपने सहज अभिनय से प्रभावित करते हैं। किसी भी दृश्य में वे अपनी भाव-भंगिमाओं से कुछ नया जोड़ कर किरदार को विश्वसनीय और दर्शकों का करीबी बना देते हैं।

ललित मराठे की यह फिल्म नायिका के एकआयामी  चित्रण का शिकार होती है। शबरी के डॉन  बनने के पर्याप्त कारण फिल्म में नहीं दिखाई देते। उसे बदला लेने में कोई दिक्कत नहीं होती। वह आसानी से फिल्म के खलनायक तक पहुंच जाती है और उसके साथियों को अपने पक्ष में कर लेती है। क्या अपराध की दुनिया में सरगना बनने की प्रक्रिया इतनी आसान होती है?
