इस फिल्म के प्रचार में कहा गया है कि अगर आप परिकथाओं में यकीन करें तो वे संभव हो जाती हैं। परिकथाओं की फैंटेसी बालमन  को आकर्षित करती है, लेकिन आओ विश  करें जैसी फैंटेसी फिल्म में न तो बच्चों  का खयाल रखा जाता है और न बड़ों का। इस थीम पर पहले भी फिल्में बन चुकी हैं।

मिकी बारह साल का बच्चा  है। वह मितिका  के प्रति आकर्षित है। वह मितिका  से दोस्ती करना चाहता है, लेकिन मितिका  पहली ही मुलाकात में उसे किड कह देती है। उसका प्रेमी दिल टूट जाता है। गौर करें कि बारह साल का बच्चा  प्रेम करने की हिमाकत कर रहा है। बहरहाल, वह हिम्मत नहीं हारता। वह बड़ा होना चाहता है। संयोग  से उसकी विश पूरी हो जाती है। वह 22 साल का गबरू जवान बन जाता है। फिर मितिका से उसका प्रेम होता है। दोनों शादी करने का फैसला करते हैं। ऐन शादी के दिन मिकी  के विश की मियाद पूरी हो जाती है। वह फिर से बच्चा  बन जाता है। अब मितिका  विश करती है कि वह बच्ची  बन जाए। दोनों बच्चे  बन जाते हैं। उनकी दोस्ती होती है और वे बड़े होकर शादी कर लेते हैं। अगर  परिकथाओं पर आप यकीन करते हों तो भी यह फिल्म बचकानी और फिजूल लगती  है।

क्या बारह साल के बच्चे  के मन में बड़ी उम्र की लड़की के प्रति पैदा हुए लगाव  को रोमांस का नाम देना ठीक है? अपनी विश से उसका शरीर तो बड़ा हो गया, लेकिन दिमाग  बारह साल का ही है, फिर वह शादी के लिए कैसे प्रोपोज  करता है? और भी कई सवाल मन में उठते हैं। निर्देशकग्लेन बरैटा े ने तर्क और तथ्य को दरकिनार कर दिया है। फिल्म देखते हुए स्पष्ट नहीं हो पाता है कि हम छोटे मिकी  या वयस्क मिकी  की कहानी देख रहे हैं। बच्चों  और बड़ों की दुविधा में फिल्म भटक गयी है।

बच्चों की बड़े होने की जिज्ञासा और कोशिश के साथ बालमन  के मनोभावों  को फिल्म की थीम में पिरोया जा सकता था। लेखक-निर्देशक ने उधर ध्यान नहीं दिया। फैंटेसी में रोमांस डाल कर परिकथा को प्रेम कथा बनाने की वजह से आओ विश  करें भोली फिल्म नहीं रह पाती, जबकि फिल्म के कंटेंट  में इसकी जबरदस्त संभावना थी। अंतिम प्रभाव में ग्लेन बरेटो  और आफताब शिवदासानी  की कोशिश निराश करती है। इच्छा  होगी कि मिस कर देना ही ठीक रहता।

आमना शरीफ सुंदर भर लगती  है। वैसे सिर्फ सुंदरता से भी कट्रीना  की तरह कामयाब हुआ जा सकता है। मुमकिन है आमना की यह कामना पूरी हो, किंतु आफताब और अभिनय के बीच इतनी फिल्मों के बावजूद रिश्ता नहीं बन पाया है। जानी लीवर थोड़े बदले रूप में हैं, फिर भी वे अंदाज नहीं बदल पाए।
