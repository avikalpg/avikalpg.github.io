ममता और मोहब्बत राजकंवर की सदियां दशकों पुरानी थीम और शैली की फिल्म है। अभी की हिंदी फिल्मों में न तो इस तरह के इमोशन दिखते हैं और न किरदारों का यह रंग-ढंग रहता है। राज कंवर ने 1947 से सातवें दशक की अवधि की इस फिल्म को पीरियड फिल्म की तरह नहीं पेश किया है, इसलिए सदियां बासी होने का एहसास देती है। हां, जिन दर्शकों को पुराने किस्म की सोशल-इमोशनल फिल्में पसंद हैं। उन्हें रेखा और हेमा मालिनी की सदियां पसंद आ सकती है। देश के बंटवारे के समय हिंदू और मुसलमानों के माइग्रेशन के समय एक मुस्लिम बच्चा हिंदुस्तान में छूट जाता है। उसे एक हिंदू परिवार पालता है। उस लड़के का एक मुस्लिम लड़की से प्रेम हो जाता है। शादी में मजहब की भिन्नता आड़े आती है तो हिंदू मां-बाप बेटे की असलियत जाहिर कर देते हैं। इस दरम्यान पालने वाली मां और जन्म देने वाली मां के बीच इमोशनल भिडं़त होती हैं। यशोदा की तरह पालनेवाली मां को ही हीरो की मां कहलाने का अधिकार मिल जाता है। 
राज कंवर की सदियां अगर हिंदी फिल्मों में अमिताभ बच्चन के उदय के पहले आ गई होती तो निश्चित ही खूब सराही जाती। तब सोशल और फैमिली फिल्मों में प्रेम, कर्तव्य और त्याग की भावनाएं वर्क करती थीं। आज भी वैसी भावनाएं प्रभावित करती हैं, लेकिन प्रस्तुति बदल गई है। राज कंवर की फिल्म पुरानी लगती है। फिर भी यह फिल्म रेखा, हेमामालिनी और ऋषि कपूर के लिए देखी जा सकती है। तीनों ने ही फिल्म को संभाला है। वास्तव में यह उनकी ही फिल्म है। हीरो-हीरोइन तो बस यों ही डाल दिए गए हैं। इसी वजह से लव सिन्हा और फेरेना वजीर प्रभावित नहीं करते। हालांकि लव सिन्हा ने पूरी मेहनत की है और कुछ दृश्यों में वे जंचे हैं। हालांकि राज कंवर ने उनके लिए नाच-गाने और इमोशन के सीन रखे हैं, लेकिन अनुभवी एक्टरों के आगे लव सिन्हा की कमियां ज्यादा उजागर हो जाती हैं।
