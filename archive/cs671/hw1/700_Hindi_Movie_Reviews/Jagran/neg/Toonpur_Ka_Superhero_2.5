भारत में बनी अब तक की एनीमेशन फिल्मों से गुणवत्ता के मामले में टूनपुर का सुपरहीरो बेहतर है। खास बात है कि इसमें बच्चों के लिए जबरन संदेश ठूंसने की कोशिश नहीं की गई है। मजेदार कार्टून किरदारों से सजी यह लाइव एनीमेशन फिल्म गुदगुदाती है, प्रजातंत्र पर कटाक्ष करती है और असली हीरो की परिभाषा बताती है। यह फिल्म अच्छाई पर बुराई की जीत की कहानी है।

टूनपुर का सुपरहीरो फिल्म में किरीट खुराना ने कार्टूनों की अत्याधुनिक दुनिया टूनपुर की कल्पना की है। इस मिनी हिंदुस्तान में मराठी, गुजराती, पंजाबी, उत्तर भारतीय, दक्षिण भारतीय साथ रहते हैं। टूनासुर के शासन से पहले टूनपुर सोने की चिडि़या था। टूनपुर को टूनासुर से आजाद कराने के लिए देवाटून ऊपर यानी पृथ्वी से फिल्मों के सुपरस्टार आदित्य को किडनैप करके ले आते हैं। उन्होंने आदित्य को फिल्मों में विलेन का सफाया करते देखा है। उन्हें नहीं पता कि आदित्य फिल्मों में स्टंट और एक्शन सीन खुद नहीं करता। इसी कारण आदित्य को उसका बेटा कबीर और बेटी राइमा नकली हीरो मानते हैं। टूनपुर में आदित्य को स्वयं को हीरो साबित करने का मौका मिलता है। शुरू में वह टूनासुर से डर जाता है। वह गांधीगिरी का रास्ता अपनाता है, लेकिन टूनासुर उसके प्रस्ताव को ठुकरा देते हैं। आदित्य देवाटून से कहता है कि वे उसे पृथ्वी पर छोड़ आएं। देवाटून भी जब आदित्य को नकली हीरो कहते हैं तो उसे अपने बच्चों की कही वही बात याद आ जाती है। वह फैसला करता है कि वह टूनासूर से लड़ेगा और खुद को हीरो साबित करेगा।

टूनपुर का सुपरहीरो की कहानी तर्क रहित है। लाइव और एनीमेटेड किरदारों का इसमें मेल अच्छा लगता है, लेकिन कहानी में रोमांच की कमी खलती है। मध्यांतर पश्चात फिल्म में घटनाएं बढ़ती हैं। रबदूत जैसे मजेदार कार्टून किरदार की एंट्री होती है। टूनासुर जगारू द्वारा मिली वीडियो गेम जीतने की चुनौती का सीक्वेंस रोचक है। यह फिल्म एनीमेटेड किरदारों के संग लाइव किरदार देखने का नया अनुभव है। बाल कलाकार अमेय पंडया और चिंकी जायसवाल ने किरदार के अनुकूल काम किया है। प्रिया की भूमिका में काजोल सहज हैं। अजय देवगन के चेहरे पर फिल्म में थकान नजर आती हैं।
