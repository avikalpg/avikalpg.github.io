आशाएं जीवन-मृत्यु के सत्य के इर्द-गिर्द घूमती है। आशाएं..इस शीर्षक से परे आशाएं को देखने के दौरान मन में निराशा के विचार पनपते हैं। कुछ मधुर और गुदगुदाते पल हैं, पर वे पल भी निराशा की चादर से ढंके हुए हैं। हालांकि, कैंसर से जूझ रहे नायक की कई कहानियां हमने रूपहले  पर्दे पर देखी है। उन्हें देखने के दौरान हम रूआंसे  हो जाते हैं, पर आशाएं देखने के दौरान हमारी आंखों में आंसू नहीं आते, बल्कि हम निराशा के गहरे गर्त में खुद को महसूस करते हैं।

जब अत्यधिक महत्वाकांक्षी व्यक्ति मृत्यु के सत्य के करीब पहुंचता है,तो वह किस मानसिक और भावनात्मक ऊहापोह से गुजरता है? आशाएं का यही कथ्य है। राहुल शर्मा जुए  में तीन करोड़ की रकम जीतता है। उसकी खुशी तब निराशा में बदल जाती है,जब उसे पता चलता है कि उसे कैंसर है। हताश राहुल अपनी प्रेमिका नफीसा  को छोड़कर कल्याण केंद्र में जाता है। वह एक सतरह  वर्षीय कैंसर पीडि़त लड़की पद्मा के साथ मिलकर दूसरे मरीजों की खुशियां संजोने में लग जाता है। पद्मा जब उसका साथ छोड़कर चली जाती है तब राहुल भी खुद को मौत के करीब पाता है।

नागेश कुकनूर  अपनी फिल्मों में प्रयोग  करने से नहीं हिचकते हैं। उन्होंने आशाएं में भी जीवन-मृत्यु को प्रतीकात्मक नजरिए से दिखाने की कोशिश की है। नागेश की इस कोशिश को कुछ ही दर्शक समझ सकते हैं। जॉन अब्राहम राहुल शर्मा की जटिल भूमिका को सहजता से निभा जाते हैं। पद्मा की भूमिका में अनाहिता  नायर  का अभिनय उल्लेखनीय है।
