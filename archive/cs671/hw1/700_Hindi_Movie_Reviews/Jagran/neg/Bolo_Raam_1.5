इस फिल्म के कलाकारों की लिस्ट देखकर फिल्म देखने की इच्छा  हो सकती है। नसीरुद्दीन  शाह, ओम पुरी, गोविंद नामदेव, राजपाल यादव और पद्मिनी कोल्हापुरे  के नाम का इतना आकर्षण तो है कि दर्शक एक बार बोलो राम देखने का मन बनाएं। अफसोस की बात है कि इतने दमदार कलाकारों के बावजूद फिल्म साधारण से ऊपर नहीं उठ पाती। दक्षिण भारत की एक फिल्म पर आधारित इस फिल्म की कहानी किसी टेलीफिल्म के उपयुक्त लगती  है।

मां-बेटे के रिश्ते की पृष्ठभूमि पर गढ़ी इस मर्डर मिस्ट्री  में रहस्य तो बनता है, पर रहस्य का खुलना नाटकीय नहीं है। बड़े और मशहूर कलाकारों की चिप्पी लगा कर बनी इस फिल्म के मुख्य किरदारों को निभा रहे कलाकार कमजोर एक्टर हैं। इसकी वजह से अनुभवी कलाकारों के दृश्य भी प्रभावित नहीं करते। अलग-अलग दृश्यों में ओम पुरी, नसीरुद्दीन  शाह, राजपाल यादव, गोविंद नामदेव और पद्मिनी कोल्हापुरे  अच्छे  लगते  हैं, लेकिन उनके परफार्मेस  उन दृश्यों तक ही सीमित रह जाते हैं।

बोलो राम अनुभवी कलाकारों की वजह से अच्छी  फिल्म होने का भ्रम देती है। काश, निर्देशक इन कलाकारों का सदुपयोग  कर पाते।
