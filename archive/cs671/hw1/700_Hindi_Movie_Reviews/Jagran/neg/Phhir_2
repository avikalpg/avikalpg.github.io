गिरीश धमीजा ने पुनर्जन्म की एक रोचक कहानी चुनी है। पिछले जन्म के पाप का प्रायश्चित करने के लिए फिर से जन्म लेना पड़ता है तभी जाकर आत्मा को मुक्ति मिलती है। यह कहानी एक दृश्य आगे -एक दृश्य पीछे की शैली में फिल्मांकित की गई है।

कबीर और सिया की शादी होती है। शादी के बाद सिया अचानक गायब हो जाती है। उसकी खोज में निकले कबीर को दिशा से मदद मिलती है। दिशा वस्तुओं को छूकर अतीत और भविष्य को देख सकती है। कबीर की मदद करने के क्रम में उसे पता चल जाता है कि आखिरकार उसकी सगाई कबीर से हो जाएगी। सिया मिलती है, लेकिन उसका नया रूप कबीर को चौंकाता है। गिरीश धमीजा की फिर की रोचकता कुछ दृश्यों के बाद ही खत्म हो जाती है। फिल्म के अंत का अंदाजा पहले ही लग जाता है। फिर भी इतना कहना होगा कि गिरीश परिवेश को सुंदर ढंग से पेश करते हैं और किरदारों को अलग रंग देते हैं। दिक्कत यह है कि वे अंत तक किरदारों को रोचक निर्वाह नहीं कर पाते।
