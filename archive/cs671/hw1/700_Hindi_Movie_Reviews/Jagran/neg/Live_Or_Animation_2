लाइव और एनीमेशन में श्रद्धा और आस्था को जोड़ कर मनोरंजन की चाशनी देने में निर्देशक माणिक्य राजू विफल रहे। उन्होंने मारुति यानी भगवान हनुमान के प्रति हिंदू श्रद्धालुओं में व्याप्त श्रद्धाभाव को फिल्म का विषय बनाया है। फिल्म में कंप्यूटरजनित विशेष प्रभाव का इस्तेमाल किया गया है। सारी कोशिशों के बावजूद बाल दर्शकों का मनोरंजन करने के उद्देश्य से बनी यह फिल्म निराश करती है।

गांव में पली-बढ़ी रामेश्वरी अपने जीवन के प्रसंग सुनाती है। वह बताती है कि कैसे भगवान हनुमान ने दोस्त बन कर उसकी रक्षा की। उन्होंने रामेश्वरी के परिवार को दुष्ट आत्माओं और दानवों से बचाया। एक स्तर पर भक्तों के प्रति भगवान हनुमान की सदाशयता दिल को छूती है, लेकिन निर्देशक ने बड़े ही फार्मूलाबद्ध तरीके से दुष्टों को खड़ा किया है। उनमें फिल्मी खलनायकों के सारे अवगुण हैं। बच्चों की फिल्म में अच्छे-बुरे के संघर्ष को बड़ों के नजरिए से पेश किया गया है। रामेश्वरी के दोस्त मारुति के रूप में हनुमान का मानवीकरण नए सोच को दर्शाता है, किंतु शेष चित्रण में निर्देशक लकीर के फकीर ही रहते हैं। इस फिल्म को यू-ए सर्टिफिकेट मिला है। ऐसी फिल्म बच्चों के निमित्त कैसे हो सकती है। विशेष प्रभाव और सीजी इफेक्ट की बात करें तो दानवों की कल्पना में एनीमेटर नए प्रयोग करते हैं, जबकि हनुमान आदि मिथकीय चरित्रों में वे अधिक फेरबदल नहीं कर सकते। इस वजह से दुष्ट दानव ज्यादा आधुनिक, तकनीकी रूप से दक्ष और आकृति-प्रकृति में भिन्न नजर आते हैं, जबकि देवी-देवता कैलेंडर आर्ट की वेशभूषा और भंगिमा से आगे नहीं बढ़ पाते।
