यश चोपड़ा के निधन के बाद उपजी सहानुभूति या फिर उनकी आखिरी फिल्म कहकर प्रचारित की गई इस फिल्म को बॉक्स ऑफिस पर दर्शक जरूर मिल सकते हैं लेकिन फिल्म का कंटेंट दोयम दर्जे का है। दृश्यों में इतने दुहराव है कि लगे यशराज कैंप की पिछली फिल्म में देख चुके हैं और मेलोड्रामा इतना कि आप बरबस कह उठते हैं कि ऐसा कहीं होता है। मसलन, फिल्म के नायक की याद्दाश्त एक कार से टकराने के बाद चली जाती है और एक बम धमाके से वापस आ जाती है। लंदन में ऐसी कौन सी ट्रेन हैं जहां बम की अफवाह के बाद वहां की पुलिस एक भारतीय आदमी को बम डिफ्यूज करने की मंजूरी दे देती है और दुनिया में ऐसी कौन सी प्रेमिका है जो अपने प्रेमी को भगवान के किए गए एक वादे की वजह से छोड़ देती है।

ऐसे एक नहीं बहुतेरे दृश्य आपको इस फिल्म में देखने को मिलेंगे। फिल्म की कहानी है इंडियन आर्मी के बम निरोधक दस्ते के मेजर समर आनंद शाहरुख की जो अपनी ही दुनिया में गुम रहता है और हर बार बम निरोधक दस्ते की ड्रेस को पहने बिना ही बम डिफ्यूज कर देता है। एडवेंचर की शौकीन अकीरा राय एक डॉक्यूमेंट्री बनाने आई हैं और उनके हाथ समर की डायरी लग जाती है जिससे समर की प्रेम कहानी उसको पता लग जाती हैं। एकदम बिंदास टाइप की लड़की बनी अकीरा को दो मिनट के अंदर समर से प्यार हो जाता है। प्रेम त्रिकोण बनाने में यश चोपड़ा को महारत हासिल रही है लेकिन 2012 में जब प्रेम को रोज नई परिभाषा मिल रही है ऐसे में फिर त्रिकोण कितना विश्वसनीय लगेगा आप सोच सकते हैं।

शाहरुख पुराने वाले शाहरुख लगे हैं, उन्होंने अपने एक्सप्रेशंस मोहब्बतें, कभी खुशी कभी गम और कल हो न हो वाले ही रखे हैं। हिंदी सिनेमा के दर्शकों के लिए वह सुनहरा दिन होगा जब कैट्रीना कायदे की हिंदी में संवाद बोल पाएंगी। दुनिया के किसी भाषा के सिनेमा में ऐसी अभिनेत्री शीर्ष पर नहीं होगी जो उस भाषा के संवाद ही न बोल पाती हो। अनुष्का शर्मा का बबलीपना उनके लिए मुसीबत का सबब बनता दिख रहा है। बैंड बाजा बारात में अपने ही तैयार किए खांचे को वह तोड़ नहीं पा रही हैं। वह जब भी संवाद बोलती हैं तो लगता है कि यह तो दुनिया को धता बताने वाली लड़की है लेकिन दूसरे ही दृश्य में उसको दुनिया से फर्क पड़ता हुआ भी बताया जाता है। फिल्म की पटकथा में बहुत खामियां हैं और संवाद भी सामान्य है। ए आर रहमान का संगीत और गुलजार के बोल कुछ खास नहीं कर पाएं हैं। फिल्म का कैमरा अच्छा है। लंदन के दृश्यों को बडे़ स्केल पर कैप्चर किया गया है। बहुत उम्मीद है कि यश चोपड़ा की फिल्म होने की वजह दर्शकों के लिए काफी हो लेकिन जिस दौर में हम जी रहे हैं उस दौर में ऐसा सिनेमा बनना हिंदी फिल्मों के स्तर को कई पायदान नीचे ले जाता है।
