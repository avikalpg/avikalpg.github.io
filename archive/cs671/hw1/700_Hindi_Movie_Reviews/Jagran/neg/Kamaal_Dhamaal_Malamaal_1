हर आदमी का एक वक्त होता है और उसे वक्त की तासीर पहचानकर काम करना चाहिए। ऐसा बड़े-बुजुर्ग कहते रहे हैं। अब समय आ गया है कि तीन दशकों में अस्सी से अधिक मलयालम और हिंदी फिल्मों का निर्देशन कर चुके सोमन प्रियदर्शन नायर जिनका स्क्रीन नाम प्रियदर्शन है, को अपनी फिल्मों के बारे में सोचना चाहिए। 'कांजीवरम', 'विरासत', 'हेरा फेरी', 'भूल भुलैया', 'हंगामा', 'हलचल' और 'गर्दिश' जैसी फिल्मों के निर्देशन कर चुके प्रियदर्शन से इस तरह के सिनेमा की उम्मीद तो बिल्कुल भी नहीं है। इस फिल्म को देखते हुए कई बार तो यह ख्याल आता है कि कहीं निर्देशक थककर आराम तो नहीं कर रहा।

प्रियदर्शन की कुछ पिछली फिल्मों की तरह इस फिल्म का ताना-बाना भी एक गांव के इर्द-गिर्द बुना गया है। गांव में पहाड़ है, नदी है, चर्च है, पादरी है, खुला आसमान है, सोफे वाले बेडरूम हैं और सूखा कुआं है। जॉनी (श्रेयस तलपड़े) जो इतना मिमियाता है कि गांव वाले उसे बकरी बुलाते हैं, इसी गांव में अपनी मां और पिता ओमपुरी के साथ रहता है। जॉनी को पीटर (परेश रावल) की बेटी मारिया (मधुरिमा) से प्यार हो जाता है। मधुरिमा इसी गांव में लेडी बर्ड साइकिल चलाती है और आए दिन जॉनी को अपने भाई और गांव के बच्चों द्वारा पिटने से बचाती है। तभी एक दिन गांव में उत्तर प्रदेश परिवहन की बस पकड़कर सैम (नाना पाटेकर) आते हैं। वह कुछ भी पूछे जाने या कहे जाने का जवाब सिर्फ खाना मांगकर देते हैं। लोगों को लगता है कि या तो यह पागल है या फिर एकाध स्क्रू ढीला है। मुस्तंड सैम को देखकर बेवकूफ जॉनी को एक आइडिया आता है और वह उसे अपना बड़ा भाई बना लेता है ताकि गांव वाले उसकी ओर आंख उठाकर न देखें। आगे की कहानी के लिए आपको फिल्म देखनी चाहिए!

अभिनय की बात करें तो नाना पाटेकर की खामोशी इस फिल्म में दर्शकों के दिमाग के साथ मजाक करती है। वही खामोशी जो 'अब तक छप्पन' और 'खामोशी द म्यूजिकल' में आपके रोंगटे खड़े कर देती है। एक अच्छे अभिनेता को टाइपकास्ट कर कैसे हिंदी फिल्मों में औसत अभिनेता की कैटेगरी में डाल दिया जाता है। श्रेयस तलपदे से बेहतर इसका उदाहरण हाल-फिलहाल के दिनों में शायद ही देखने को मिले। असरानी अभी तक अंग्रेजों के जमाने के जेलर वाले चोले से बाहर नहीं निकल पाए हैं। परेश रावल और ओम पुरी के पास करने को कुछ खास नहीं था। प्रियदर्शन की फिल्में जिस सटीक एडिटिंग के लिए जानी जाती हैं, वह यहां नदारद हैं। कई ऐसे दृश्य हैं जो बेवजह हैं या जिनको हटाकर फिल्म को चालीस मिनट तक कम किया जा सकता था। 'हेरा-फेरी' के एक-एक दृश्य और संवाद में हास्य पिरोने वाले नीरज वोरा की कलम का जादू इस बार बेअसर है। हां, उनके शुद्ध हिंदी में लिखे संवाद जरूर हिंदी पट्टी के दर्शकों को फील गुड करवा सकते हैं। साजिद-वाजिद और जलीस शेरवानी एक भी ऐसा गाना कंपोज नहीं कर सके हैं जो गुनगुनाया भी जाए। फिल्म की शूटिंग महाराष्ट्र के वाई में हुई है। जगह इतनी खूबसूरत है कि वहां नौसिखिया कैमरामैन भी कुछ अच्छे दृश्य कैप्चर कर सकता है।
