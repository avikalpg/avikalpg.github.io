विक्रम भट्ट की '1920' में एक डर था। उस फिल्म को दर्शकों ने थोड़ा-बहुत पसंद भी किया था। उसी कड़ी में आई '1920-इविल रिट‌र्न्स' में न तो वैसा डर है और न रोमांच। यह फिल्म बहुत सतही तरीके से साउंड डिजाइन और लाइट के खेल से डर पैदा करने की कोशिश करती है। विक्रम भट्ट ने इस फिल्म के निर्देशन की जिम्मेदारी अपने पूर्व सहयोगी भूषण पटेल को दी है। लेखक के तौर पर अमीन हाजी के साथ वे स्वयं मौजूद हैं। फिर भी '1920-इविल रिट‌र्न्स' हॉरर फिल्म की कैटगरी की शर्तो को पूरा नहीं कर पाती।

माहौल वही तीसरे दशक का है। पुरानी आलीशान हवेली, काले घोड़े, रथ और उस समय का परिवेश सब मिलाकर फिल्म दिखने में सुंदर लगती है। बताया तो गया है कि फिल्म की कहानी शिमला के आस-पास घटित होती है, लेकिन प्रकृति, वास्तु और परिवेश से यह फिल्म किसी विदेशी भूमि में शूट की गई जान पड़ती है। बहरहाल, स्मृति इस फिल्म की नायिका हैं। वह जयदेव वर्मा से प्रेम करती है। दोनों अभी तक मिले नहीं हैं। जयदेव वर्मा कवि हैं और स्मृति उनकी कविताओं की प्रशंसिका हैं। दोनों के बीच पत्राचार होता है। बीच में ऐसे प्रसंग आते हैं कि जयदेव वर्मा स्मृति को मृत मान लेते हैं, जबकि स्मृति अभी तक जयदेव वर्मा से मिल भी नहीं सकी है। वह स्थिति स्पष्ट करने के लिए निकलती है तो असुरी आत्मा की चपेट में आ जाती है। यह दुष्ट आत्मा नहीं चाहती कि स्मृति और जयदेव का मिलन हो। इसके बाद पूरी कहानी असुरी आत्मा से स्मृति को मुक्त करने की है। टिया बाजपेयी ने स्मृति के किरदार को अच्छी तरह निभाया है। खासकर, जब वह असुरी आत्मा के वश में रहती है तो उन्हें अजीबो गरीब हरकतें करनी पड़ती हैं। जयदेव वर्मा के किरदार में आफताब शिवदसानी नहीं जंचे हैं। उनमें वह आत्मविश्वास ही नहीं दिखता कि वे स्मृति के लिए अपनी जान जोखिम में डाल सकें। भूषण पटेल ने कुछ दृश्यों में डराने की भरसक कोशिश की है, लेकिन ऐसे दृश्य कई हॉरर फिल्मों में देख चुके हैं।

फिल्म का गीत-संगीत भी अधिक प्रभावित नहीं करता। हॉरर के उस्ताद विक्रम भट्ट के बैनर से आई यह ऐसी डरावनी फिल्म है, जो डर पैदा नहीं करती।
