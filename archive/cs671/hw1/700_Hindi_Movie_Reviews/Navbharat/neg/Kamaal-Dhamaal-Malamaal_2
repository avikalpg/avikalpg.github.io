ग्लैमर इंडस्ट्री में कामयाबी हासिल करने का सबसे बड़ा शॉर्टकट कॉमिडी फिल्म बनाना माना जाता है। दरअसल, ऐसी फिल्म के लिए आपको स्क्रिप्ट में अपने मन मुताबिक बदलाव करने की छूट मिलने के साथ कहीं भी कुछ भी करने की छूट मिल जाती है। कुछ साल पहले प्रियदर्शन अपनी फिल्म 'हेराफेरी' के साथ इस ट्रैक पर चले और इस बीच कई हिट फिल्में दीं। वहीं, अगर उनकी इस नई फिल्म की बात करें, तो इस बार वह कुछ नया करने के चक्कर में अपनी पिछली फिल्मों में आजमाए फ़ॉर्म्युलों को फिट करने में कुछ ऐसे उलझे कि स्क्रिप्ट उनके हाथों से निकल गई। प्रिय ने मलयालम सुपर हिट फिल्म 'मारिकून्डोरू कुंजाडु' को हिंदी में कुछ बदलाव के साथ बनाया। वहीं, फिल्म की स्टार कास्ट और फिल्म की पब्लिसिटी को कुछ इस अंदाज में किया कि हर कोई इसे प्रियदर्शन की पिछली फिल्म 'मालामाल वीकली 'का सीक्वल समझ बैठा।

कहानी : जॉनी बेलिंडा (श्रेयस तलपड़े) गांव के हर शख्स से डरता है। गांव में उसकी इमेज बकरी जैसी बनी हुई है, जिस पर हर कोई हाथ साफ करता है। गांव के सबसे अमीर आदमी (परेश रावल) की इकलौती बेटी मारिया (मधुरिमा) को जॉनी दिल से चाहता है। इसी बात को लेकर मारिया के भाई अक्सर जॉनी की पिटाई करते रहते हैं। गांव में जॉनी के पिता (ओम पुरी) और मारिया के पिता के बीच दुश्मनी है और वह नहीं चाहते कि मारिया निठल्ले डरपोक जॉनी से प्यार करे। इसी बीच गांव में एक तगड़ा अनजान शख्स आता है, जो जॉनी को पिटाई से बचाता है। जॉनी को लगता है कि अगर उसके साथ वह हर वक्त रहेगा तो कोई उसकी पिटाई नहीं करेगा। जॉनी इस शख्स को 16 साल पहले बिछड़ा अपना बड़ा भाई सैम (नाना पाटेकर) बताकर घर ले आता है। सैम हर मुश्किल में भले ही जॉनी के साथ खड़ा रहता है, लेकिन हर वक्त खुदाई करता या ढेर सारा खाना खाता सैम आखिर कौन है, यह कोई नहीं जानता।

ऐक्टिंग: नाना पाटेकर के हिस्से में डायलॉग नहीं आए, लेकिन उन्होंने अपनी खामोशी और चेहरे के एक्सप्रेशन के दम पर सैम के किरदार को अच्छे से निभाया है। परेश रावल, ओम पुरी, असरानी को एक बार फिर उसी अंदाज में पेश किया गया, जिसमें दर्शक उन्हें देखते आए हैं। मधुरिमा और श्रेयस प्रभावित नहीं कर पाते।

डायरेक्शन: प्रियदर्शन की फिल्म पर पकड़ काफी धीमी रही। यही वजह है कि शुरुआती 20-25 मिनट के बाद दर्शक कहानी और किरदारों से कहीं बंध नहीं पाता। वहीं, नाना का किरदार रहस्यमयी बनाने के चक्कर में प्रियदर्शन नाना जैसे मंझे हुए कलाकार से अच्छा काम नहीं ले पाए।

संगीत: फिल्म में ऐसा कोई गाना नहीं, जो फिल्म खत्म होने के बाद आपको याद रह पाए।

क्यों देखें : छोटे शहरों में फिल्म दर्शकों की कसौटी पर शायद खरी उतर पाए, वरना इस फिल्म में ऐसा कोई कमाल नहीं, जिसे देखा जाए।
