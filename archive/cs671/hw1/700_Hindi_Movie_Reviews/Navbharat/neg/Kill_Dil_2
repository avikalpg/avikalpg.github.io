ऐसा लगता है यशराज बैनर साल में ज्यादा से ज्यादा फिल्में अपने नाम करने की चाह में कुछ भी बनाने से अब नहीं हिचकिचा रहा। कभी इस बैनर की फिल्मों का लंबे अर्से तक इंतजार किया जाता था, तो अब हर दूसरे-तीसरे महीने में बैनर की नई फिल्म आ जाती है। ऐसे में यकीनन कहानी और किरदारों पर डायरेक्टर ज्यादा काम करे बिना ही अपनी फिल्म शूटिंग फ्लोर पर ले जाते है। कुछ यही हाल इस फिल्म का भी है।

ऐसा लगता है कि पर्दे पर 70-80 के दौर में सुपर हिट दोस्ती के फॉर्म्युले पर फोकस करके शाद अली ने इस प्रॉजेक्ट पर काम किया । शायद यहीं वजह है करीब 2 घंटे से कुछ लंबी इस फिल्म को देखते वक्त आपको बॉलिवुड की दोस्ती पर बनी कई फिल्मों की याद ताजा हो जाती है। कमजोर स्क्रिप्ट और इंटरवल से पहले कहानी की बेहद सुस्त रफ्तार का ही असर है दर्शक स्टार्ट टू लास्ट कहानी और किरदारों के साथ खुद को बांध नहीं पाता। एनसीआर के नोएडा, ग्रेटर नोएडा में फिल्म की ज्यादा शूटिंग हुई है। ताज्जुब होता है फिल्म में सुपारी किलर के इशारों पर दिन दहाड़े बीच सडक पर एक के बाद करीब डेढ़ दर्जन हत्याएं करने के बाद सुपारी किलर अपने अड्डे और बीच सड़क पर मौजमस्ती करते तो नजर आते हैं, लेकिन पूरी फिल्म में पुलिस कहीं भी इनका पीछा तक नहीं करती। यही है बॉलिवुड का हिट फॉर्म्युला।

कहानी: देव (रणवीर सिंह) और टूटू (अली जफर) दोनों मस्तमौला दोस्त है। इनकी दोस्ती देखकर आपको शोले के वीरू और जय से लेकर राम-बलराम और और गुंडे तक में दिखाए गए ऐसे बिगडैल दोस्तों की याद आएगी। इनकी जिंदगी का मकसद पैसे उडाना और मस्ती में जिंदगी गुजारना है। सुपारी किलर भैयाजी ( गोविंदा ) के साये तले रईसों जैसे ठाठ कर रहे देव और टूटू बस यही चाहते है उनकी जिंदगी बस ऐसे ही गुजर जाए।

दरअसल, भैयाजी ने इन्हें कूड़े के ढेर से उस वक्त उठाया, जब इस कूड़े के ढेर में पड़े इन दोनों नवजात शिशुओं के गाल कूडेदान के पास मंडराते कुत्ते चाट रहे थे। इनका बचपन गोलियों के साये में गुजरा। पढाई-लिखाई तो की नहीं, सो होश संभालते ही दोनों भैयाजी के ऐसे शूटर बन गए जो उनके इशारे पर किसी की भी जान ले सकते हैं। अचानक एक दिन डिस्कोथेक में इनकी मुलाकात दिशा (परिणीति चोपडा) से होती है। दिशा जेल से अपनी सजा काटकर बाहर आने वालों को एकबार फिर से नई जिदंगी शुरू कराने वाले एक एनजीओ से जुडी है।

दिशा से एक-दो मुलाकातों के बाद देव को उससे प्यार हो जाता है, देव को लगता है अब उसे उसके सपनों की रानी मिल गई है। दिशा-देव की नजदीकियां लगातार बढ़ रही हैं। दूसरी और टूटू को इस बात की चिंता है कि देव के इस प्यार के बारे में जब भैयाजी को पता लगेगा तो क्या होगा? दरअसल, भैयाजी को जरा भी बर्दाशत नहीं कि उनके गिरोह का कोई भी मेम्बर प्यार के चक्कर में फंसे। ऐसे में, जब उनका सबसे खास और चहेता किलर देव हो तो भैयाजी क्या करेंगे, इसका डर टूटू को सता रहा है। इस सिंपल सी कहानी में टर्न तब आता है जब दिशा को देव की हकीकत और भैयाजी को देव के प्यार के बारे में पता चलता है।

ऐक्टिंग: देव के किरदार में रणवीर सिंह अपनी पिछले फिल्मों गुंडे और रामलीला में निभाए किरदार की कई सीन्स में कॉपी करते नजर आए, हां उनका लुक लुटेरा की याद दिलाता है। लगता है रणवीर इन दिनों एक खास किस्म के किरदारों में बंधते जा रहे है। अगर, रण्वीर को इंडस्ट्री में लंबी और कामयाब पारी खेलनी है तो उन्हें इस इमेज से हटकर कुछ डिफरेंट भूमिकाएं करनी होंगी।

अली जफर ने अपनी पिछली इमेज से कुछ हटकर किया है, सो टूटू के किरदार को अली ने काफी हद तक कैमरे के सामने जीवंत करने की अच्छी कोशिश की। परीणीति चोपड़ा इंडस्ट्री में बिंदास और कुछ बोल्ड इमेज बनाने की कोशिश करने में लगी हैं, सो दिशा का किरदार भी उनकी निभाई पिछली कई भूमिकाओं की याद दिलाता है। देर आए दुरूस्त आए, यह कहावत गोविंदा पर फिट बैठती है, करीब 4 साल बाद हीरोगीरी छोड इस बार विलेन भैयाजी बने गोविंदा का लुक उनकी डायलॉग डिलिवरी यकीनन उनके फैंस को पसंद आएगी। अगर कहा जाए तो गोविंदा का जीवंत अभिनय और उनका किरदार इस फिल्म की यूएसपी है तो गलत नहीं होगा।

निर्देशन: इस बैनर के लिए साथिया और बंटी और बबली जैसी बेहतरीन फिल्में बनाने के बाद झूम बराबर झूम जैसी फ्लॉप फिल्म बना चुके शाद अली इस बार बॉक्स आफिस के मोह में कुछ ऐसे फंसे, कहानी में ज्यादा मसाले फिट करने में ऐसे बिजी हुए कि स्क्रिप्ट को ही भुला बैठे। बेशक, इंटरवल के बाद फिल्म की रफ्तार बॉक्स आफिस पर फिल्म को औसत से ज्यादा कलेक्शन करा पाए, लेकिन कुछ नया देखने की चाह में थिअटर का रूख करने वाली क्लास को शाद ने इस बार अपसेट किया है। गोविंदा को कहानी का अहम हिस्सा बनाने के लिए शाद की तारीफ करनी होगी।
संगीत: ना जाने क्यूं, गुलजार और शंकर एहसान लॉय की बंटी और बबली वाली टीम इस बार किल दिल में पिछली फिल्म के संगीत वाली बात नहीं ला पाई। गुलजार के गीतों में नयापन तो है, लेकिन ऐसे गाने यंगस्टर्स की जुबां पर आसानी से फिट नहीं हो पाते।
क्यों देखें: गोविंदा का डिफरेंट लुक और उनकी दमदार वापसी, यकीनन गोविंदा के फैंस को पसंद आएगी, दिल्ली एनसीआर में शूट फिल्म के कुछ सीन्स की फटॉग्रफी जानदार बन पड़ी है, लेकिन कहानी में कुछ भी नयापन नहीं है। फैमिली क्लास के लिए फिल्म में कुछ ऐसा नहीं किल दिल देखने का प्लान बनाया जाए। 
