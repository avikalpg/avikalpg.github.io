अगर बिना किसी तैयारी के कोई जंग के मैदान में जाए तो वहां क्या होगा, इसकी कल्पना कोई भी कर सकता है। डायरेक्टर फराज हैदर ने बतौर डायरेक्टर अपनी पहली फिल्म के लिए सब्जेक्ट तो बेहतरीन चुना, लेकिन उनके इस सब्जेक्ट पर दूसरा कोई बैनर झट से फिल्म बिना ना बना ले, इसी डर में उन्होंने बिना होम वर्क किए काम शुरू कर दिया।

फराज ने कहानी की शुरूआत तो बेहद मजेदार ढंग से की लेकिन चंद लाइनों में लिखी अपनी कहानी को आगे बढ़ाने में मात खा गए। वर्ना, क्या वजह है शुरुआती बीस मिनट की सटीक और दर्शकों को बांधती उनकी कहानी इसके बाद पटरी से कुछ ऐसे ढंग से उतरना शुरू करती है आखिर तक पटरी पर नहीं लौट पाती।

ऐसा लगता है फराज बेशक पिछले करीब छह दशक से ज्यादा तनावपूर्ण रिश्तों के बीच कई जंग लड़ चुके भारत-पाक को अमन और शांति का मेसेज कुछ अलग और मजाकिया अंदाज में देना चाहते थे, लेकिन ना जाने क्यूं उन्होंने अपनी इस कहानी में चीनी चाशनी को कुछ ज्यादा ही घोल दिया। आलम यह है इंटरवल के बाद फिल्म देखते वक्त आपको कई बार ऐसा लगेगा जैसे आप चाइनीज प्रॉडक्ट के बायकॉट का मेसेज देती कोई फिल्म देख रहे है।

कहानी : इस फिल्म की काल्पनिक कहानी का हीरो कैप्टन राज राणा ( शरमन जोशी) है। राज भारतीय सीमा पर बनी किसी पोस्ट का इंचार्ज है, दूसरी और पाक चौंकी का इंचार्ज कैप्टन (जावेद जाफरी) है, जो सीमा पर अपनी बटालियन के साथ तैनात है। इस बटालियन में खान साहब (संजय मिश्रा) भी शामिल है, जिनकी वह बहुत इज्जत करता है। एक खबरिया न्यूज चैनल की वॉर रिर्पोटर रूद्रा दता (सोहा अली खान) अपने कैमरामैन रंजीत के साथ कवरेज के लिए आती है। रूद्रा के पास पक्की खबर है रक्षा मंत्री (दिलीप ताहिल) अगले दो दिनों में दोनों देशों के बीच जंग की शुरुआत करने का ऐलान कर सकता है। बॉर्डर पर आने के बाद रूद्रा जब नो मैंस लैंड पर दोनों देशों के सैनिकों के आपसी लगाव और तनाव भरे माहौल में इंडियन फिल्मों के गानों पर पड़ोसी मुल्क के सैनिकों को अंताक्षरी करते देखती है तो वह दोनों देशों के बीच दोस्ती और भाईचारे का मेसेज देने में लग जाती है। दूसरी ओर पाकिस्तानी सेना का रक्षा मंत्री ( दिलाप ताहिल) चाइना को खुश करने के लिए जल्दी से जल्दी जंग चाहता है। खैर कैप्टन राज की पोस्ट से दोनों देशों के बीच गोलीबारी और मिसाइल गिराने की शुरुआत तो होती है, जो क्लाइमेक्स तक पहुंचते-पहुंचते दूसरा ही रूप धारण कर लेती है।

ऐक्टिंग: दिलीप ताहिल के चार रोल में है, काश वह एक ही रोल को ढंग से निभाते। वॉर रिपोर्टर रूद्रा का लुक और जंग के मैदान में उसकी रिर्पोटिंग आपको हंसाने का काम करती है। समझ नहीं आता सोहा को वॉर रिपोर्टर के किरदार में क्यों लिया गया। शरमन और जावेद जैसे मंझे हुए कलाकारों को वेस्ट किया गया है। हां, संजय मिश्रा और मनोज पाहवा जब भी नजर आते है तभी थोड़ी-बहुत हंसी आती है।

डायरेक्शन: इंटरवल के बाद डायरेक्टर के पास शायद दिखाने और कहने को कुछ भी नहीं था। कमजोर लचर स्क्रिप्ट और कमजोर डायरेक्शन इंटरवल के बाद आपके सब्र का इम्तिहान लेती है।
संगीत : अच्छा होता डायरेक्टर इस फिल्म के गानों का कहानी के साथ जोड़ने की बजाए इन गानों की एक अलबम बनाते बेशक फिल्म के कई गाने सुनने में अच्छे लगते है लेकिन कहानी और किरदारों के साथ इनका कोई वास्ता नहीं है।

क्यों देखें: अगर दूसरा कोई विकल्प नहीं है और हर फिल्म देखना आपका जुनून है तो क्या कहा जाए। हां, इंटरवल से पहले तक की फिल्म आपको अपसेट नहीं करेगी।
