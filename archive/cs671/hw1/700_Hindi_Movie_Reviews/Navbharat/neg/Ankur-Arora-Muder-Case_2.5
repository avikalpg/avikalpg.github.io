आमिर खान के 'सत्यमेव जयते' टीवी सीरीज में डॉक्टरी पेशे से जुड़ा एपिसोड देखने के बाद विक्रम भट्ट ने आठ साल के अंकुर अरोड़ा की डॉक्टरी लापरवाही से हुई मौत की घटना पर फिल्म बनाने का फैसला किया। कुछ साल पहले चर्चा में रही इस घटना पर फिल्म बनाने के लिए विक्रम ने डायरेक्टर सुहैल तातरी को चुना। कई रिऐलिस्टिक शो बना चुके सुहैल ने ज्यादा कमाई की दौड़ में शामिल डॉक्टरी पेशे को केंद्र में रखकर फिल्म की अच्छी शुरुआत तो की, लेकिन बेहद कमजोर अदालती सीन के साथ बेवजह रोमांस सीन फिट करने के चक्कर में स्क्रिप्ट के साथ न्याय नहीं कर पाए।

कहानी: अंकुर (विशेष तिवारी) को पेट दर्द की शिकायत रहती है। उसकी मां नंदिता (टिस्का चोपड़ा) नामी अस्पताल में उसे ले जाती है। वहां चीफ सर्जन डॉक्टर अस्थाना (के.के. मेनन) अंकुर को अपेंडिक्स बताकर फौरन ऑपरेशन कराने की सलाह देता है। अस्थाना ऑपरेशन करता है, लेकिन ऑपरेशन के कुछ वक्त बाद ही अंकुर की तबियत बिगड़ने लगती है और उसकी मौत हो जाती है। ऑपरेशन के दौरान अस्थाना के साथी डॉक्टर रोहन को पता लगता है ऑपरेशन से पहले अंकुर ने बिस्किट खा लिए थे, जिसकी खबर नर्स ने अस्थाना को दी थी। लेकिन अस्थाना ने कहा था कि वह ऑपरेशन से पहले गले में ट्यूब डालकर बिस्किट निकाल देगा। पर वह ऐसा करना भूल गया और यही लापरवाही मौत की वजह बनी। इसके बाद नंदिता अस्थाना के खिलाफ मुकदमा दर्ज करती हैं।

ऐक्टिंग: डॉक्टर अस्थाना के रोल में के.के. मेनन प्रभावित करते हैं। टिस्का चोपड़ा और विशेष ने अपने रोल को खूब निभाया है।

डायरेक्शन: अदालती सीन बनावटी लगते हैं, तो रोहन-रिया के बीच रोमांटिक ऐंगल की जरूरत ही नहीं थी।

संगीत: तीन संगीतकार होने के बावजूद ऐसा कोई गाना नहीं, जो याद रह पाए।

क्यों देखें: एक सच्ची घटना पर बनी ऐसी फिल्म जिसमें डॉक्टरी पेशे का वही चेहरा देखने को मिलेगा, जो फाइव स्टार बनते अस्पतालों में अक्सर नजर आता है। 
