अगर आप सिर्फ मौज-मस्ती और टाइमपास एंटरटेनमेंट के मकसद से बिना तर्क-वितर्क के फिल्म देखना पसंद करते हैं, तो यकीनन अजय देवगन स्टारर 'ऐक्शन जैक्सन' देखने के बाद आप अपसेट नहीं होंगे। दरअसल, पिछले कुछ सालों से बॉक्स आफिस पर कामयाबी और नंबर वन कलेक्शन की ऐसी दौड़ चल निकली है, जिसमें हर कोई अपनी पिछली फिल्म से ज्यादा कमाई करने के लिए कुछ भी कर सकता है। पिछले सप्ताह नई दिल्ली के होटेल ली मरीडियन में मेरी मुलाकात इस फिल्म के हीरो अजय देवगन से हुई तो उनका पहला सवाल यही था कि फिल्म पहले वीकेंड में कितना कलेक्शन करेगी? वहीं, अगर 90 के दौर की बात करे तो मुझे याद है अजय के पापा वीरू देवगन कभी अपनी किसी फिल्म के सिलसिले में दिल्ली आया करते तो उनका सवाल होता था कि फिल्म कितने सप्ताह चलेगी? सिल्वर जुबली होगी या नहीं?

अब 100-200 करोड़ के कलेक्शन ने सारा सीन ही बदल दिया है। इस फिल्म को देखते वक्त आप ध्यान रखिएगा कि इस कहानी में आपको दिमाग लगाने की जरुरत नहीं है। करीब पौने तीन घंटे की यह फिल्म दर्शकों की उस क्लास के लिए तो झेलना भी मुश्किल होगी, जो सिनेमा में नयापन और लीक से हटकर कुछ नया देखने की चाहत में थिअटर जाते हैं। अपने अब तक के करियर में अजय देवगन ने कई ऐसे डांस मूव्स किए हैं, जिन्हें देखकर पता चलता है कि अजय डांस की कितनी एबीसीडी जानते हैं। प्रभुदेवा की पिछली फिल्में वॉन्टेड और राउडी राठौर ने बॉक्स आफिस पर कामयाबी और कलेक्शन के नए रेकॉर्ड बनाए, तो सलमान खान को वॉन्टेड से ऐसा स्टार बनाया जो अब करोड़ों की कमाई की गारंटी बन चुके हैं। राउडी राठौर में अक्षय ने डबल रोल किया तो अब बारी अजय देवगन की है।

कहानी: फिल्म में अजय देवगन विशी और एजे के किरदार में है। एजे एक इंटरनैशनल अंडरवर्ल्ड डॉन (अनंद राज) के गैंग का शातिर सदस्य है, जो अपने बॉस का सबसे खास और वफादार साथी है। बॉस की बहन (मानस्वी) हर सूरत में एजे को अपना बनाना चाहती है। दूसरी ओर, विशी मुंबई में एक लोकल टपोरी टाइप गुंडा है, जो अपने जिगरी दोस्त मूसा (कुणाल रॉय कपूर) के साथ मिलकर मारपीट करता है। विशी बेशक सड़कों पर मारधाड़ करता हो, मवाली टाइप हो, लेकिन उसमें खूबियां भी कम नहीं है।

खुशी (सोनाक्षी सिन्हा) एक कंपनी में काम करती है। विशी के ज्यादातर दोस्त खुशी को अनलकी लड़की मानते हैं, जिसका किस्मत साथ नहीं देती। लेकिन, खुशी जब भी विशी से मिलती है तो उसकी जिंदगी में कुछ ना कुछ अच्छा होता है। चंद मुलाकात के बाद खुशी को विशी से प्यार हो जाता है। कुछ समय बाद एजे पुणे चला आता है। कभी बॉस का राइट हैंड रहा एजे अब उसका सबसे बडा दुश्मन है। दरअसल, एजे बैंकॉक से अपनी प्रेमिका अनुषा (यामी गौतम) को डॉन और उसकी बहन से बचाते हुए उसके इलाज के लिए भारत आया है।

अनुषा की कोख में एजे का बच्चा भी है। विशी और एजे की मुलकात होती है। दोनों एक दूसरे को देखने के बाद हैरान रह जाते हैं, लेकिन एक-दूसरे के बारे में सबकुछ जानने के बाद दोनों एक-दूसरे की मदद करने का फैसला करते हैं। डॉन को सबक सिखाने और उसे बैंकॉक में संभालने के मकसद से एजे एक प्लान बनाता है। इस प्लान में विशी उसके साथ है।

ऐक्टिंग: अजय देवगन डबल रोल में है, लेकिन दोनों ही किरदारों में लात-घूंसे और गोलियां चलाते नजर आते हैं। स्टार्ट टु लॉस्ट अजय को बस ऐक्शन करते ही दिखाया गया है। बेशक अजय ने अपने दोनों किरदारों के साथ न्याय करने की कोशिश की है, लेकिन अफसोस कि उन्हें इन दोनों किरदारों में डायरेक्टर प्रभुदेवा ने ऐक्टिंग करने का मौका नहीं दिया। सोनाक्षी सिन्हा फिल्म में क्या कर रही हैं, यह तो खुद सोनाक्षी को इस फिल्म को देखने के बाद सोचना चाहिए। अनुषा के किरदार में यामी गौतम ने प्रभावित किया, लेकिन डॉन की बहन बनी मानस्वी ने अपनी अलग छाप छोड़ी है। आनंद राज मेन विलेन बने हैं, लेकिन मानस्वी उनपर भारी पड़ी हैं। विशी के दोस्त मूसा के रोल में कुणाल रॉय कपूर छोटे से किरदार में अपनी जगह बनाने मे कामयाब रहे।

निर्देशन: प्रभुदेवा ने वॉन्टेड और राउडी राठौर के बाद एकबार फिर टोटली चालू मसालों और ऐक्शन को पिरोकर ऐसी कहानी पर फिल्म बना डाली, जो एक खास क्लास को थिअटर तक लाने का दम रखती है। बेशक निर्देशन में जरा भी नयापन नहीं है, लेकिन शुरुआती करीब 20 मिनट की फिल्म के बाद प्रभु ने फिल्म की गति को कहीं धीमा नहीं पड़ने दिया। यही वजह है फ्रंट क्लास और सिंगल स्क्रीन थिअटरों में फिल्म दर्शकों को बांधने का दम रखती है। साउथ की स्टाइल पर प्रभु ने फिल्म में डांस, कॉमिडी और ऐक्शन को ही ज्यादा परोसा है। कैमरा ट्रिक और स्टार्ट टु लॉस्ट मारामारी और गोलियों की बौछार को गानों की चाशनी में परोसने के अलावा कुछ और नहीं किया।

संगीत: फिल्म का एक गाना सूर्य अस्त पंजाबी मस्त... पहले से म्यूजिक लवर्स की जुबां पर है।

क्यों देखें: अगर टोटली ऐक्शन और 70 के दशक से हिंदी फिल्मों में नजर आने वाले चालू मसालों को हजम करने का जज्बा है, तो ऐक्शन जैक्सन से मिल आएं। हां, कुछ नया देखने की चाहत और लीक से हटकर बनी फिल्मों और अजय देगवन की अच्छी ऐक्टिंग देखना चाहते हैं, तो प्रभु की यह फिल्म आपको अपसेट करेगी, क्योंकि 80 फीसदी फिल्म मे गोलियों की बौछार है। 
