पिछले महीने रिलीज हुई जिमी शेरगिल स्टारर डर @ द मॉल की कहानी और भूतों के इस गैंग की कहानी में बहुत ज्यादा फर्क नजर नहीं आता। हां, मॉल में भूत डराने और बदला लेने आते है तो यहां भूत डराने नहीं, हंसाने के मकसद से आते है। शहरों और आबादी से दूर खाली पड़ी जमीनों पर बिल्डर माफियाओं की गिद्ध दृष्टि और आसमां छूती इमारतों की वजह बिगड़ते मौसम को भी कहीं ना कहीं डायरेक्टर सतीश कौशिक ने इस फिल्म के माध्यम से युवा पीढ़ी को समझाने की कोशिश की, लेकिन कमजोर स्क्रिप्ट और बेहद धीमी गति के बीच अविश्वसनीय कहानी फिल्म की कमजोर कड़ी है, जो दर्शकों को कहानी और किरदारों के साथ कहीं बांध नहीं पाते। ऐसा लगता है कौशिक की रामू से कोई पुरानी खुन्नस है, तभी तो हंसाने के लिए रामू की फिल्म मेकिंग और उनकी फिल्मों का मजाक उड़ाया गया है। वैसे, यह एक सुपरहिट बंगाली फिल्म भूतेर भविष्यत का रीमेक है, लेकिन सतीश इसे हिंदी में बनाते वक्त हॉरर कॉमिडी का फुल पैकेज नहीं बना पाए।

कहानी : शहर से दूर खाली पड़ी एक एक पुरानी इमारत में लगभग दस भूत मौज-मस्ती के साथ रहते हैं। गैंदामल ( अनुपम खेर ) इनके गैंग का लीडर है। दरअसल अलग-अलग जगहों से यहां रहने आने की चाह में भूतों का बाकायदा इंटरव्यू लिया गया और इंटरव्यू पास होने के बाद ही यह भूत यहां रह रहे है। इस गैंग में अपने जमाने की मशूहर ऐक्ट्रेस मनोरंजना कुमारी (माही गिल), अमीर बाप की प्रेम में नाकामयाब रहने के बाद आत्महत्या करने वाली बेटी टीना और बंगाली बाबू के अलावा फौजी, म्यूजिशन और एक गरीब आदमी का भूत भी है। इसी भूतिया इमारत में स्ट्रगलर राइटर ( शरमन जोशी) भी है, जो इस कहानी का कहीं ना कहीं से सूत्रधार बनता है।

ऐक्टिंग : भूतिया इमारत में रहने वाले सभी भूतों यानी अनुपम खेर से लेकर गरीब आदमी के भूत के किरदार में असरानी हर किसी ने अपने किरदारों को अच्छी तरह निभाया है। शरमन जोशी को स्टोरी नैरेशन का काम मिला, जिसमें वह परफेक्ट रहे।

डायरेक्शन : बतौर डायरेक्टर सतीश कौशिक दर्शकों को कहानी और किरदारों के साथ कहीं जोड़ नहीं पाए, यही इस फिल्म की सबसे कमजोर कड़ी है। इंटरवल से पहले के कुछ सीन्स आपको हंसा सकते हैं, लेकिन जैसे-जैसे फिल्म आगे बढ़ती है, कमजोर होती रहती है।

क्यों देखें : अगर आपको भूतों में दिलचस्पी है, तो आप इस बार डरने के लिए नहीं बल्कि थोड़ा बहुत हंसने के लिए फिल्म देख सकते हैं। हां, अगर नहीं भी देखी, तो भी चलेगा। 
