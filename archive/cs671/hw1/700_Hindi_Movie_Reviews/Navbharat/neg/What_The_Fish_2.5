इस फिल्म के टाइटल से भले ही लगता हो कि यह एक अंग्रेजी फिल्म है, लेकिन डिंपल कपाड़िया स्टारर यह फिल्म पूरी तरह से हिंदी में है। समझ में नहीं आता कि जब प्रॉडक्शन कंपनी इस फिल्म को हिंदी में बना रही थी तो फिर अंग्रेजी टाइटल रखना क्या मजबूरी थी!

कहानी: सुधा मिश्रा (डिंपल कपाड़िया) का साउथ दिल्ली की पॉश कॉलोनी में अपना फ्लैट है, जिसमें वह अपनी भांजी के साथ रहती है। सुधा की भांजी एक मॉडल है, मैगजीनों में अक्सर उसका सेक्सी फोटो छपता रहता है। सुधा अपने बनाए उसूलों पर जीने वाली महिला है। करीब 67 साल की सुधा को घर से दूर जाना पसंद नहीं है। वह अपने घर के कोने-कोने को बिल्कुल साफ रखती है। अचानक सुधा को कुछ दिनों के लिए घर से बाहर जाना पड़ता है। ऐसे में घर की सारी जिम्मेदारी सुधा की भांजी और उसके मंगेतर सुमित को दी जाती है। सुधा के घर में एक प्यारी-सी मछली मिष्टी है, जिसे सुधा जान से भी ज्यादा चाहती है। सुधा घर छोड़ने से पहले मछली की खुराक देने और घर के पौधों में पानी वगैरह डालने की जिम्मेदारी इन दोनों पर डाल जाती है, लेकिन मिष्टी खुराक न मिलने की वजह से मर जाती है। घर में ठहरा एक गेस्ट मिष्टी की जगह दूसरी मछली बाजार से ले आता है और पानी में छोड़ देता है। सुधा जब घर लौटती है, तो घर का नजारा पूरी तरह बदला हुआ होता है।

ऐक्टिंग: डिंपल का किरदार और उसका अभिनय इस फिल्म की यूएसपी है। अन्य कलाकारों में मछली की शॉप चलाने वाले युवा सरदार जी के किरदार में मनजोत सिंह प्रभावित करते हैं। शीबा शबनम अपने रोल में पूरी तरह फिट हैं।

निर्देशन: निर्देशक गुरमीत सिंह ने सिंपल स्क्रिप्ट के मुताबिक फिल्म बनाई है, लेकिन कहानी की गति इस कदर धीमी है कि दर्शक करीब डेढ़ घंटे की फिल्म के साथ पूरी तरह से बंध नहीं पाता। वहीं, कहानी में बार-बार फ्लैश बैक का इस्तेमाल करना भी समझ से परे है। बेशक गुरमीत ने लीक से हटकर फिल्म बनाने की पहल तो की, लेकिन कमजोर कहानी और सतही निर्देशन के चलते दर्शकों को कहानी और किरदारों से बांध नहीं पाए।

क्यों देखें: अगर डिंपल के फैन हैं और कुछ नया देखने के शौकीन हैं, तो शायद फिल्म आपकी कसौटी पर थोड़ी-बहुत खरी उतरे। वरना अजीबोगरीब टाइटल के अनुरूप फिल्म की कहानी और कुछ किरदार अजीबोगरीब लगते हैं। मसाला, कॉमिडी, ऐक्शन फिल्मों के शौकीन इस फिल्म से अपसेट होंगे। 
