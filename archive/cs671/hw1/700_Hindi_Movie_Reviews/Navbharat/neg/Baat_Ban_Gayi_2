इस फिल्म के डायरेक्टर शुजा अली करीब पौने दो घंटे की फिल्म में भी दर्शकों को कहानी और किरदारों के साथ कहीं बांधने में कामयाब नहीं रहे। ताज्जुब होता है इतनी कम अवधि की फिल्म में भी डायरेक्टर ने शक और डबल रोल जैसे बरसों पुराने फॉर्म्युले को कहानी का हिस्सा बनाया है। उनका कथित डबल रोल वाला फॉर्म्युला दर्शकों को फिल्म से कहीं बांध नहीं पाया। फुकरे फेम अली फजल इस फिल्म में सोलो हीरो हैं, लेकिन उनके पास करने और दिखाने के लिए कहीं कुछ नया नहीं है। वहीं हर फिल्म में कुछ डिफरेंट करने वाले गुलशन ग्रोवर डबल रोल में है। फिल्म की कहानी भी उन्हीं के इर्द-गिर्द टिकी है, लेकिन गुलशन कैमरे के सामने आए और अपने पहले से लिखे संवाद बोलकर चल दिए। बेशक, गुलशन का किरदार इस फिल्म की यूएसपी बन सकता था, अगर राइटर ने इस किरदार पर थोड़ा बहुत होमवर्क किया होता।

कहानीः लक्ष्मीनिवास (गुलशन ग्रोवर) प्रोफेसर हैं। अपनी खूबसूरत बीवी सुलोचना (अमृता रायचंद) के साथ वह आलीशान बंगले में रहते हैं। इन दोनों की कोई औलाद नहीं है सो अपनी छोटी बहन रचना (अनीसा भट्ट) को बहुत प्यार करते हैं। रचना अपनी बसाई खुद की दुनिया में मस्त रहने वाली लड़की है। अपने लवर कबीर (अली फजल) की पीठ पर अपने नाम का टैटू गुदवाकर उसे बहुत खुशी होती है। रचना और कबीर दोनों इस बात को लेकर कन्फ्यूज हैं कि अगर लक्ष्मीनिवास ने उन्हें शादी करने की इजाजत नहीं दी तो दोनों क्या करेंगे। रचना अपने भाई को इस कदर प्यार करती है कि उनकी मर्जी के बिना शादी करने की कल्पना तक नहीं कर सकती। कबीर एक साहित्यकार है, ऐसे में कबीर को एक आइडिया आता है और वह झट प्रोफेसर साहब के घर उनका शिष्य बनकर पहुंच जाता है।

लक्ष्मीनिवास के घर आकर कबीर ऐसा कुछ करता है कि प्रोफेसर साहब और सुलोचना का चहेता बन जाता है। रचना घर आने पर जब कबीर को वहां देखती है तो रचना भी उसके इस खेल में शामिल हो जाती है। इस सिंपल कहानी के साथ डायरेक्टर ने बेवजह मुंबई के एक डॉन कम जोकर का किरदार भी जोड़ा है जो इस फिल्म की सबसे बड़ी कमजोरी है। डॉन रज्जाक खान मुंबई में आलीशान बंगलों को खाली करवाने का काम करता है। उसके गैंग में रसिया रासबिहारी (अली फजल) भी शामिल है जो कबीर का हमशक्ल है। डॉन रसिया को प्रोफेसर साहब के बंगले को खाली कराने का काम सौंपता है। यहीं आकर रसिया भी रचना के प्यार में कैद हो जाता है। इसी के साथ प्रोफेसर साहब के हमशक्ल दारूवाला का किरदार भी कहानी का हिस्सा है जिसके बंगले पर भी डॉन की नजर है। दारूवाला अपने बंगले में डांस अकैडमी चलाता है। इन किरदारों के इर्द-गिर्द घूमती इस फिल्म का एंड वही है जो 70-80 के दशक में सी क्लास डबल रोल फिल्मों का होता था।

ऐक्टिंगः डांस अकैडमी चलाने वाले दारूवाला के किरदार में गुलशन ग्रोवर थोड़ा-बहुत प्रभावित करते हैं। कबीर और रसिया के किरदारों में अली की ऐक्टिंग देखकर कहना होगा कि मंजिल अभी बहुत दूर है। गुलशन ग्रोवर की वाइफ के किरदार में इशरत भट्ट बस ठीक-ठाक रहीं। वहीं, अमृता रायचंद ने डायलॉग डिलिवरी और एक्टिंग, दोनों मामलों में निराश किया है।

डायरेक्शनः लगता है, शुजा अली फिल्म शुरू करने के बाद खुद ही फैसला नहीं कर पाए कि आगे क्या किया जाए। ऐसा लगता है जैसे फिल्म की स्क्रिप्ट पर काम फिल्म स्टार्ट होने के बाद किया गया हो। गुलशन ग्रोवर जैसे मंझे अभिनेता से शुजा कुछ नया और खास नहीं करा पाए, यह सोचकर ताज्जुब होता है।

संगीतः फिल्म में ऐसा कोई गाना नहीं जिसकी चर्चा की जाए। वहीं, इन गानों को डायरेक्टर ने कहानी का हिस्सा नहीं बनाया बल्कि ऐसा लगता है जैसे गानों को जबर्दस्ती कहानी में फिट किया गया हो।

क्यों देंखें: अच्छा यहीं रहेगा कि इस वीकेंड पर फैमिली के साथ नजदीकी रामलीला में जाकर मौज-मस्ती करें, आगे आपकी मर्जी।
