ठेठ पंजाबी शब्द 'स्यापा' का मतलब होता है- जमकर रोना-पीटना। कुछ लोग 'स्यापा' का मतलब बहुत बड़ी गड़बड़ भी मानते हैं। हालांकि, फिल्म के नाम में लगता है 'स्यापा' को बॉलिवुड टच देने के चक्कर में 'सियापा' कर दिया गया है। वैसे, अच्छा होता कि डायरेक्टर-राइटर विदेश में अपनी इस फिल्म को शूट करने का मोह छोड़कर इसे दिल्ली या पंजाब की किसी लोकेशन पर शूट करते। ऐसा करने के लिए डायरेक्टर साहब को अपनी कहानी की हिरोइन को लंदन की रहने वाली न दिखाकर दिल्ली की लड़की दिखा देते तो फिल्म में जान आ जाती।

कहानी: फिल्म की कहानी लंदन में रह रहे अमन (अली जफर) और आशा (यमी गौतम) की है। अमन लंदन में म्यूजिशन है और आशा से प्यार करता है। एक दिन आशा अमन को अपने घर चलने के लिए राजी कर लेती है। वैसे अमन उस दिन इसलिए जाना नहीं चाहता कि उसी दिन उसे पाकिस्तानी होने की वजह से लंदन पुलिस ने दो घंटे से ज्यादा कस्टडी में रखने के बाद छोड़ा था। लेकिन आशा की जिद के आगे अमन की जरा-भी नहीं चल पाती और वह उसकी फैमिली से मिलने चल देता है। बस, अमन के आशा के घर में पहुंचने के बाद ऐसा 'स्यापा' शुरू होता है, जो फिल्म के एंड पर ही खत्म होता है।

आशा की मां (किरण खेर) किसी भी सूरत में पाकिस्तानी नागरिक अमन को अपना दामाद मानने को राजी नहीं है। आशा का भाई मानव पड़ोस में रहने वाली पाकिस्तानी फैमिली से बेहद नफरत करता है और हर वक्त पाकिस्तानियों को सबक सिखाने की बात करता है। आशा के दादा जी नब्बे साल के हो चुके हैं, लेकिन अभी भी उनके पास वह बंदूक है, जिससे उन्होंने बरसों पहले युद्ध में दो पाकिस्तानी सैनिकों को मारा था। शादी के बाद घर में आशा की बड़ी बहन और उसकी बच्ची भी है। हां, आशा के पापा (अनुपम खेर) उस वक्त तक घर नहीं पहुंच पाए, सो अमन को न चाहते हुए भी इस अजीबोगरीब पंजाबी फैमिली के बीच रुकना पड़ता है।

ऐक्टिंग: न जाने क्यों डायरेक्टर ने अनुपम खेर जैसे बेहतरीन कलाकार को इंटरवल तक कैमरे से लगभग दूर रखा, तो बाद में भी वह कहानी की कमजोर कड़ी बनकर रह गए। किरण खेर लाजवाब हैं। अली जफर और यमी गौतम ने अच्छी ऐक्टिंग की है।

निर्देशन: ई. निवास एक सीधे-सादे ट्रैक पर अपनी कहानी को ऐसी धीमी रफ्तार से लेकर चले कि पौने दो घंटे की कहानी से भी दर्शकों की किसी क्लास को बांध नहीं पाए। हां, किरण खेर का किरदार अच्छा लिखा गया और इस कहानी की इकलौती वही कलाकार हैं, जो शुरू से अंत तक दर्शकों को बांधती हैं। हां, अगर आपको टीवी चैनलों पर इस फिल्म के प्रोमो देखकर कुछ हंसी आई है, तो समझ लीजिए कि इन सीन्स के अलावा पूरी फिल्म में आपको किसी और सीन पर हंसी शायद ही आए।

संगीत: 'पलट मेरी जान' गाना फिल्म का इकलौता गाना है, जो सिनेमा हॉल से बाहर आने के बाद भी याद रह पाता है।

क्यों देखें: 'टोटल सियापा' ऐसी कहानी है, जिसे अगर निर्माता टीवी चैनल पर चलाता, तो 30-40 ऐपिसोड चलते। लेकिन सिनेमा हॉल में टिकट लेकर अगर आप 'सियापा' देखने जाते हैं, तो अपसेट होंगे। 
