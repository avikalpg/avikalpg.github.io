अन्ना हजारे ने करप्शन के खिलाफ जंग छेड़ी और लोग उनके साथ जुड़ने लगे। इसी मुद्दे के साथ जब पब्लिक जुड़ी तो ग्लैमर इंडस्ट्री के लोगों को भी लगा कि क्यों न इस करंट सब्जेक्ट को बॉक्स ऑफिस पर कैश किया जाए। 'गली गली चोर' के बाद कई बी और सी क्लास फिल्में बनीं, लेकिन इन फिल्मों को दर्शक नहीं मिले। दरअसल, इस मुद्दे को फिल्म निर्माताओं ने गंभीरता से पेश करने के बजाय बॉक्स ऑफिस पर चालू मसालों के साथ पेश किया। इनमें करप्शन के खिलाफ जंग का मुद्दा दब गया। एक्टर से निर्माता-निर्देशक बने राजपाल यादव ने भी अपनी इस फिल्म में करप्शन, राजनीति और लालफीताशाही को पेश करने की कोशिश की है।

राजपाल को लगा कि अपने दोस्त कलाकारों को लेकर उनसे उल्टी-सीधी हरकतें करवा कर और खूब शोर मचवा कर वह छोटे सेंटरों पर फिल्म हिट करा लेंगे, लेकिन आठ नई फिल्मों की भीड़ में उनकी इस फिल्म को बहुत कम सिंगल स्क्रीन थिएटर मिल पाए।

कहानी : फिल्म की कहानी का केंद्र बिंदु राजपाल यादव है, जिसका मकान रातों-रात गायब हो गया है, लेकिन उसकी सुनने वाला कोई नहीं है। पुलिस, नेता और प्रशासन इस बात को मानने को तैयार नहीं कि किसी का घर गायब हो सकता है। इस फिल्म में आपको दारा सिंह साहब भी नजर आएंगे। फिल्म में ऐसे कई नामी कैरक्टर आर्टिस्ट हैं, जो दूसरी फिल्मों में बेहतरीन एक्टिंग करते हैं, लेकिन इस फिल्म के ज्यादातर सीन में बस शोर मचाते नजर आते हैं। वैसे, बतौर एक्टर-डायरेक्टर राजपाल यादव खुद भी इस फिल्म में कोई खास पहचान नहीं छोड़ पाए। डायरेक्टर की कुर्सी पर बैठ राजपाल ने इतने ज्यादा कलाकारों को साथ तो लिया, लेकिन किसी एक से भी अच्छा काम नहीं ले पाए। फिल्म देखकर यही लगता है कि फिल्म शुरू होने के बाद राजपाल यादव के पास से फिल्म की स्क्रिप्ट ही लापता हो गई। अब भला बिना स्क्रिप्ट यादव अपने यार दोस्तों के साथ अच्छी मजेदार फिल्म कैसे बना पाते।
