बेशक इस फिल्म के टाइटल को देखकर यही लगे कि यह बच्चों के साथ देखने वाली फिल्म है, लेकिन ऐसा नहीं है। पूरी फिल्म खालिस हॉरर है और जादू-टोनों, टोंटकों वगैरह से भरी पड़ी है। बी-सी क्लास सेंटरों में ऐसी फिल्में एक खास क्लास की कसौटी पर खरी उतरने का दम रखती है।

कहानी: आयशा सक्सेना (स्वरा भास्कर) और उदय सक्सेना (भानु उदय) मुंबई में रहते है। एक दिन आयशा की तेज रफ्तार कार से एक लड़की की मौत हो जाती है। ऐक्सिडेंट के बाद आयशा इस हादसे को भूल नहीं पाती। इसी बीच, उदय का ट्रांसफर मुंबई से जबलपुर हो जाता है। जबलपुर आने के बाद उदय और आयशा को लगता है कि नए घर और नई जगह शिफ्ट होने के बाद वह सभी यहां खुशहाल रहेंगे।

जबलपुर आने के बाद उदय और आयशा जब नए घर में पहुंचते हैं तो यहां हर रात कुछ ऐसी घटनाएं होनी शुरू हो जाती हैं जो आयशा को झकझोर कर रख देती हैं। इन घटनाओं के बाद आयशा को लगने लगता है इस नए घर में शायद कोई बुरी आत्मा भटक रही है, दूसरी और आयशा की इस बात को उदय वहम मानता है। कुछ अर्से बाद उदय को भी लगने लगता है कि यहां कुछ ना कुछ तो जरूर है। दिन-पर-दिन हालात बेकाबू हो रहे हैं। ऐसे में दोनों तांत्रिक उग्र प्रताप के पास जाते हैं।

ऐक्टिंग: 'तनु वेड्स मनु' में कंगना की खास दोस्त और 'रांझना' में हीरो धनुष की बिंदास दोस्त के किरदार में अपनी खास पहचान बना चुकीं स्वरा भास्कर ने इस फिल्म में अपनी दमदार बेहतरीन ऐक्टिंग से साबित किया है कि लीड किरदारों में भी वह पूरी तरह से फिट हैं। शुरू से आखिर तक पूरी फिल्म स्वरा के कंधों पर टिकी है। आयशा सक्सेना के किरदार को स्वरा ने अपने अभिनय से जीवंत कर दिखाया है। तांत्रिक उग्र प्रताप के रोल में दीपराज राणा लाजवाब रहे। स्वरा के हज़्बंड बने भानु उदय स्वरा के सामने हर सीन में कमजोर और असहज लगे।

निर्देशन: डायरेक्टर देवायल डे एक ठीकठाक बी-क्लास मसाला स्क्रिप्ट और स्वरा भास्कर जैसी बेहतरीन ऐक्ट्रेस होने के बाद दर्शकों को हॉल में डराने में पूरी तरह से कामयाब नहीं रहे। दूसरी और डे की तारीफ करनी होगी कि उन्होंने बॉक्स आफिस पर बिकाऊ चालू मसालों के मोह में ना फंसकर पूरी फिल्म को स्क्रिप्ट और लीड किरदारों के इर्दगिर्द ही रखा। अगर डे कुछ लेटेस्ट तकनीक और साउंड का बेहतर प्रयोग करते तो यह छोटी सी मछली भी दर्शकों को डरा सकती थी।

क्यों देखें: अगर हॉरर के शौकीन है और स्वरा भास्कर की ऐक्टिंग के फैन है तो फिल्म आपको अपसेट नहीं करेगी, वहीं हॉरर में कुछ नए एक्सपेरिमेंट देखने की चाह में थिएटर जाएंगे तो अपसेट होंगे।
