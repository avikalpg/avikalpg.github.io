कभी फैमिली, रोमांटिक और म्यूजिकल फिल्में बनाने वाला यश राज बैनर अब कुछ ज्यादा ही बोल्ड हो गया है। यंग डायरेक्टर अतुल सब्बरवाल ने एक ऐसे ही सब्जेक्ट पर काम शुरू तो किया, लेकिन कहानी को बेवजह बार-बार टर्न देने और डबल रोल के चक्कर में कुछ ऐसे घिर गए कि दर्शक कहानी में ही उलझकर रह जाते हैं। अतुल ने करियर के शुरुआती दौर में मुश्किल कहानी चुन तो ली, लेकिन वह उनके लिए समेटना मुश्किल हो गया।

कहानी : यशवर्धन(जैकी श्रॉफ) गुड़गांव की बड़ी रीयल एस्टेट कंपनी का मालिक है। बिजनेस में बादशाहत के मकसद से वह अपने साथ आपराधिक तत्वों को भी जोड़ लेता है। यशवर्धनकी पत्नी बीना (तन्वी आजमी) ईमानदार पुलिस ऑफिसर जयकांत फोगटे (अनुपम खेर) को अपने पति के सारे गैरकानूनी कामों की जानकारी देती है। लेकिन बीना की मदद के बावजूद जयकांत इतने सबूत नहीं जुटा पाता, जो यशवर्धनको जेल तक पहुंचा सकें। इसी बीच एक फर्जी एनकाउंटर में जयकांत फंस जाता है और उसकी नौकरी चली जाती है। कुछ साल बाद यशवर्धन रीयल एस्टेट बिजनेस में बड़ा नाम बन चुका है। यशवर्धनका बेटा अजय (अर्जुन कपूर) किसी बिगड़े रईस से कम नहीं।

वह खुद को यशवर्धन के साम्राज्य का अकेला वारिस समझता है। वहीं, यशवर्धन के बिजनेस में बेहद दखल रखने वाली नीना (अमृता सिंह) भी अपने इकलौते बेटे कबीर को यशवर्धन की अरबों की जायदाद का वारिस बनाना चाहती है।

ऐक्टिंग : अर्जुन कपूर ने डबल रोल किया है। बिगड़े रईसजादे अजय के किरदार में अर्जुन जमे, लेकिन विशाल के किरदार में कमजोर रहे। साशा आगा ने अपनी ब्यूटी जमकर परोसी, लेकिन एक्टिंग में फिसड्डी रही। भ्रष्ट डीसीपी के किरदार में ऋषि कपूर वाहवाही बटोरने में कामयाब रहे।

निर्देशन : अतुल सब्बरवाल की स्क्रिप्ट पर कमजोर पकड़ है। इंटरवल से पहले फिल्म कछुए की रफ्तार से आगे खिसकती है। बाद में डबल रोल और कहानी में बार-बार टर्न आने की वजह से दर्शक खुद को न तो कहानी और न ही किरदारों के साथ जोड़ पाता है।

संगीत : म्यूजिक यशराज बैनर की फिल्मों का प्लस पॉइंट रहा करता था, लेकिन इस बार यही फिल्म का सबसे बड़ा माइनस पॉइंट है।

क्यों देखें : गुड़गांव की बेहतरीन लोकेशन, बेहतरीन फटॉग्रफी के बीच पुलिस का एक ऐसा खौफनाक चेहरा, जो आपको झकझोर देगा। हां, अगर यूए सर्टिफिकेट देखकर फैमिली के साथ फिल्म देखने जा रहे हैं, तो कहीं और का प्लान बना लीजिए।
