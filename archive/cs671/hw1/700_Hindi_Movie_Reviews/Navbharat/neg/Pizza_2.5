ऐसा लगता है ग्लैमर नगरी के फिल्म मेकर्स के पास अब टाइटिल का अकाल पड़ गया है। कुछ साल पहले 'आलू चाट' के नाम से फिल्म बनी तो इस बार 'पिज्जा' टाइटिल से फिल्म बना डाली। करीब डेढ घंटे की इस फिल्म में यंग डायरेक्टर अक्षय ने फिल्म के कई सीन्स को कुछ ऐसे अलग स्टाइल में फिल्माया है कि राम गोपाल वर्मा की फिल्मों के कैमरा ऐंगल याद आते है।

हां, अक्षय ने बेवजह फिल्म को काल्पनिक नहीं बनाया है और नई स्टार कास्ट से बेहतरीन परफार्मेंस लेकर उन्होंने साबित किया है कि उन्हें फिल्म बनाने की एबीसी अच्छी तरह आती है।

शुरू से अंत तक फिल्म अपने टाइटिल के अनुरूप पिज्जा आउटलेट और उसके डिलिवरीमैन के आसपास घूमती है। फिल्म की शुरूआत से डायरेक्टर ने जो सस्पेंस क्रिएट किया, उसे फिल्म के आखिर में कुछ ऐसे ढंग से अचानक खत्म कर दिया जिसे हॉल में बैठे ज्यादातर दर्शक आसानी से हजम नहीं कर पाते। फिल्म का क्लाइमेक्स कहीं ना कहीं भूत-प्रेत के अस्तित्व के होने या न होने पर भी सवालिया निशान छोड़ देता है।

पिज्जा ऐसी हॉरर सुपरनैचरल थ्रिलर मूवी है जिसमें आपके आसपास हो रही कुछ अलौकिक घटनाओं को सहज ढंग से उठाने की पहल की गई। 3डी में होने की वजह से फिल्म के कई सीन भी आपको जोर का झटका दे सकते है।

कहानी: मुंबई के एक आउटलेट पर पिज्जा डिलिवरी करने वाला कुणाल (अक्षय ओबेरॉय) अपनी खूबसूरत वाइफ निकिता (पार्वती ओमनकुट्टन) के साथ हंसीखुशी जिदंगी गुजार रहा है। निकिता को भूत-प्रेत पर बहुत यकीन है और वह अपने खाली वक्त में भूत-प्रेत पर एक किताब भी लिख रही है। दूसरी और कुणाल का मानना है दुनिया में भूत-प्रेत का कोई अस्तित्व ही नहीं है।

कुणाल का सपना डिलिवरीमैन से अपने आउटलेट का मैनेजर बनना है। कुणाल की जिंदगी उस वक्त बदलती है, जब वह एक वीरान बंगले पर पिज्जा डिलिवरी करने पहुंचता है। इस बंगले में पिज्जा डिलिवरी करते वक्त ऐसा कुछ होता है कि कुणाल खुद को बंगले में एक खूबसूरत महिला की लाश के साथ कैद पाता है। खैर किसी तरह कुणाल इस वीरान भूतिया बंगले से निकलकर वापस घर पहुंचता है तो निकिता घर से गायब हो चुकी होती है।

ऐक्टिंग: निकिता के किरदार में पार्वती ओमनकुट्टन ने अपने अभिनय से प्रभावित किया है। पिज्जा डिलिवरीमैन के रोल में न्यूकमर अक्षय ओबेरॉय ने अच्छी मेहनत की लेकिन उनकी डायलॉग डिलिवरी बेहद कमजोर रही। अन्य कलाकारों में दीपानिता शर्मा और अरूणोदय सिंह ने ज्यादा फुटेज नहीं मिलने के बावजूद अपनी छाप छोड़ी है।

डायरेक्शन: यंग डायरेक्टर अक्षय अक्किनेनी की तारीफ करनी होगी कि उन्होंने फिल्म के क्लाइमेक्स में एक मेसेज देने की अच्छी पहल भी की है। भूत-प्रेत और जादू-टोने वाली फिल्मों में आम तौर से कई ऐसे प्रसंग जोड़ दिए जाते है जिनका कहानी और किरदारों से दूर-दूर तक कहीं वास्ता नहीं होता लेकिन अक्षय ने अपनी कहानी और किरदारों को इससे दूर रखा।

इंटरवल के बाद कहानी रफ्तार पकडती है, जो दर्शकों को पूरी तरह से बांधे रखती है। हालांकि फिल्म का क्लाइमेक्स कुछ सवालों का जवाब नहीं दे पाता जो यकीनन इस फिल्म की कमजोरी है। इसके बावजूद हॉरर फिल्मों के शौकीनो की खास क्लास फिल्म को पसंद कर सकती है।

क्यों देखें: अगर हॉरर फिल्मों के शौकीन है तो इस फिल्म को अलग किस्म की कहानी और प्रस्तुतीकरण के लिए एकबार देख सकते हैं।
