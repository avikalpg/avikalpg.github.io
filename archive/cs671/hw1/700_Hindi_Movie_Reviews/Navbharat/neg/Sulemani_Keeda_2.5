बनने के बाद लंबे अर्से से स्क्रीन पर आने का इंतजार कर रही फिल्म 'सुलेमानी कीड़ा' इस शुक्रवार को रिलीज तो हुई, लेकिन इक्का-दुक्का मल्टिप्लेक्स में इसके 1-2 शो ही देखने को मिलेंगे। यकीनन ऐसी लीक से हटकर बनी फिल्मों को स्क्रीन ना मिलना आने वाले दिनों में इस टाइप की फिल्में बनाने वाले यंग मेकर्स को और कमजोर करेगा जो अपने दमपर कुछ ऐसी फिल्में बनाने की हिम्मत जुटाते हैं, जो दर्शकों की एक खास क्लास के लिए ताजी हवा के सुखद झोंके से कम नहीं हैं।

सुलेमानी कीड़ा भी सादगी से भरी फिल्म है। करीब डेढ़ घंटे की बेहद कम बजट में बनी इस फिल्म के कई मजेदार सीन आपको जमकर हंसने का मौका देंगे, तो चंद सीन और डबल मीनिंग डायलॉग और भद्दी गालियां ऐसी भी हैं, जो आपको यह सोचने को मजबूर करेंगी कि इन्हें किस मजबूरी में डायरेक्टर अमित ने इस अच्छी कहानी ठूंस दिया।

कहानी: पिछले लंबे अर्से से मुंबई के नामी डायरेक्टरों के ऑफिसों से लेकर बड़े-बड़े स्टूडियो के बाहर चक्का लगा रहे दुलाल (नवीन कस्तूरिया) और मैनक (मयंक तिवारी) को तलाश है उस फिल्मकार की जो उनकी लिखी स्क्रिप्ट सुलेमानी कीड़ा पर फिल्म बनाए, लेकिन हर जगह इन्हें धक्के और गालियां ही मिलती हैं। दरअसल, दुलाल और मैनक भी बॉलिवुड में सलीम-जावेद की जोड़ी की तरह नामी नामी राइटर जोड़ी बनना चाहते है। अपनी इस कहानी को दोनों महेश भट्ट से लेकर अनिल शर्मा जैसे नामी डायरेक्टरों को जाकर सुनाते हैं, लेकिन हर जगह से इन्हें निराशा ही मिलती है, लेकिन दोनों हिम्मत हारने को तैयार नहीं हैं और अपना स्ट्रगल जारी रखे हुए हैं। दोनो के पास अपने मकान का किराया देने तक के पैसे नहीं हैं। इसलिए इनको मकान मालिक पालीवाल के निकम्मे बेटे की कहानियां भी झेलनी पड़ती हैं। एक दिन इन्हें पता चलता है नामी प्रड्यूसर रूमी कपूर अपने बेटे को एक मेगा बजट फिल्म के साथ लांच करना चाहता है, लेकिन उसके बेटे गोंजो कपूर को अपनी फिल्म के लिए कोई कहानी पंसद नहीं आ रही है। तो दोनों गोंजो कपूर के पास पहुंचते है, जो हर पल अपनी बॉडी दिखाने को बेताब रहता है, गोंजो इन दोनों को अपनी फिल्म के लिए एक कहानी लिखने को कहता है, जिसमें सब कुछ दूसरी फिल्मों से बिल्कुल अलग और उल्टा हो। दोनों गोंजो के लिए कहानी लिखने में लग जाते हैं, लेकिन इन्हें टोकन मनी के नाम पर एक पैसा तक नहीं मिलता और न ही गोंजो और उसका प्रड्यूसर पापा इन दोनों के साथ कोई लिखित डील करना चाहता है। इसी बीच दुलाल को एक लड़की (अदिति वासुदेव) से प्यार हो जाता है जो 3-4 दिनों में स्टडी के लिए विदेश जाने वाली है। ऐसे में दुलाल और मैनक के बीच कड़वाहट पैदा होने लगती है, दूसरी और गोंजो के साथ कई बार मिलने के बाद भी कहानी के बारे में कुछ भ्री फाइनल नहीं हो पाने से भी मैनक बुरी तरह से अपसेट हो चुका है।

ऐक्टिंग: मयंक और नवीन, दोनों ने अपने किरदारों को जीवंत किया है, 80 फीसदी कहानी इन दोनों के इर्द-गिर्द घूमती है, सो जब भी दोनों पर्दे पर आते है तभी कहानी की रफ्तार और तेज हो जाती है। गोंजो कपूर के प्रडयूसर पापा के छोटे से रोल में रज्जाक खान खूब जमे हैं। छोटे से किरदार में अदिति वासुदेव प्रभावित करती हैं।

डायरेक्शन: अमित वी मासुरकर ने अंत तक फिल्म को कहीं कमजोर नहीं पड़ने दिया। शुरुआती 40 मिनट की फिल्म कुछ ज्यादा ही रोमांचित करती है। फर्स्ट हॉफ में दुलाल और मैनक लड़कियों के बारे में कुछ ज्यादा ही बोल्ड बातें करते नजर आते हैं। अमित ने सीमित साधनों और नई स्टार कास्ट के साथ लीक से हटकर ऐसी फिल्म तो जरूर बना डाली जो नई जेनरेशन और मल्टिप्लेक्स कल्चर में एक सीमित क्लास को प्रभावित करने का दम रखती है। लेकिन, जो लोग बोल्ड सब्जेक्ट पर बनी फिल्मों के शौकीन हैं, उनके लिए फिल्म में हॉट और सेक्सी सीन नहीं हैं, लेकिन सब्जेक्ट और कुछ संवादों के चलते सेंसर बोर्ड ने फिल्म को ए सर्टिफिकेट दिया है।

क्यों देखें: अगर बोल्ड और टोटली डिफरेंट टाइप की फिल्में पसंद है तो सुलेमानी कीड़ा यार-दोस्तों के साथ देखी जा सकती है, लेकिन पहले उस थिअटर को भी खोज लें, जहां यह फिल्म रूटीन शो में चल रही हो। 
