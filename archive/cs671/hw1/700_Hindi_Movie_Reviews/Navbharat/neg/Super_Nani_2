 बिग स्क्रीन पर ऐसा घिसा-पिटा फैमिली ड्रामा देखना आपको शायद ही अच्छा लगे, जिसमें स्टार्ट टु एंड तक आपको मेसेज देने की कमजोर कोशिश की गई हो। कुछ यही हाल धमाल, मस्ती और ग्रैंड मस्ती बना चुके इंद्र कुमार की फिल्म 'सुपर नानी' का है। फिल्म इस कदर कमजोर है कि आप कहीं भी कहानी और किरदारों से बंध नहीं पाते। ताज्जुब होता है कि रेखा ने दूसरी पारी के लिए इस कमजोर फिल्म को क्यों चुना। फैमिली फिल्मों का ट्रेंड खत्म हो रहा है, ऐसे में नानी जैसे टॉपिक पर फिल्म बनाना भी हर किसी के बूते की बात नहीं।


कहानी : भारती भाटिया (रेखा) ने पूरी ज़िंदगी पति आर. के. भाटिया (रणधीर कपूर) की देखभाल की। यही वजह है कि पूरी फैमिली को अब यह लगने लगा है कि फैमिली में भारती की जगह सिर्फ रसोई तक सिमटी हुई है। सादगी और भोलापन देखकर फैमिली वाले उसे आज के दौर में पुराने ज़माने की महिला समझते हैं। अक्सर फैमिली के अहम फैसलों में भारती को इग्नोर किया जाता है। ऐसे में कई बार अपमान भी हो जाता है। इन्हीं हालात में भारती की फैमिली में एंट्री होती है उसके नाती मन (शरमन जोशी) की। फैमिली में आने के बाद मन जब अपनी नानी की अक्सर बेइज्जती और उपेक्षा देखता है तो फैसला करता है वह सबकी आंखें खोलकर ही चैन लेगा। मन अपनी सीधी-सादी नानी को मॉडल बनाने में लग जाता है। नानी भी वही करती हैं, जो नाती चाहता है।


ऐक्टिंग : भारती के किरदार को रेखा ने पूरी ईमानदारी के साथ निभाया है। हालांकि, उनके सामने किरदार और स्क्रिप्ट बेहद कमजोर थे। ऐसे में वह अपनी ऐक्टिंग के दम पर उसमें कितनी जान डाल पातीं। अनुपम खेर, राजेश शर्मा जैसे सीनियर कलाकारों ने वहीं किया, जो इससे पहले करते आए हैं। शरमन जोशी अपने किरदार में फिट रहे।


डायरेक्शन : ऐसा लगता है कि डायरेक्टर इंद्र कुमार ने युवा पीढ़ी को संदेश देने के लिए यह फिल्म बनाई है। इस फिल्म में बेशक एक अच्छा मेसेज दिया गया है, लेकिन एकदम बचकाने स्क्रीनप्ले और कहानी की रफ्तार को देखकर यही लगता है कि आप फिल्म न देखकर सास-बहू टाइप टीवी सीरियल देख रहे हों। ऐसा लगता है इंद्र कुमार को सुपर नानी बनाने का आइडिया श्रीदेवी स्टारर इंग्लिश-विंग्लिश देखकर आया होगा। सुपर नानी में मेसेज तो दिया लेकिन फूहड़ता भी परोस दी। 'बेटा' और 'दिल' जैसी कामयाब फिल्में बना चुके इंद्र कुमार कुछ समय पहले ग्रैंड मस्ती जैसी अडल्ट कॉमिडी बनाकर अच्छी कमाई कर चुके हैं, लेकिन सुपर नानी उन्हें बॉक्स ऑफिस पर नानी याद दिलाने का दम रखती है।

संगीत : फिल्म में ऐसा कोई गाना नहीं, जिसे हॉल से बाहर आने के बाद आपको गुनगुनाने का दिल करे।
