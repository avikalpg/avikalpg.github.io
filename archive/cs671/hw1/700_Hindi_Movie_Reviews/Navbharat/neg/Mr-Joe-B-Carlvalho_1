काश, इस फिल्म का टाइटल प्रॉडक्शन कंपनी 'हम कुछ नहीं करेंगे' रखती, तो यह टाइटल फिल्म पर सौ फीसदी फिट बैठता। इस फिल्म को देखने के बाद जब आप थिएटर से बाहर आएंगे, तो आपकी जबान पर यही टाइटल आएगा। करीब दो दर्जन से ज्यादा जाने-माने स्टार्स ने इस फिल्म में काम करते वक्त हम कुछ नहीं करेंगे की शपथ ली थी। इस फिल्म के डायरेक्टर समीर तिवारी फिल्म के हीरो अरशद वारसी के सेक्रटरी हैं। समीर फिल्म निर्माताओं की स्क्रिप्ट देखकर उन्हें अरशद को सुनाने और साइन करवाने का काम देखते हैं। अब जब सेक्रटरी साहब फिल्म बना रहे हों, तो अरशद भला कैसे उनसे अपने किरदार के बारे में कोई बात कहते!

कहानी: बेंगलुरू में अपनी नेत्रहीन मां (हिमानी शिवपुरी) के साथ डिटेक्टिव मिस्टर जो बी करवालो (अरशद वारसी) रहता है। मिस्टर जो के पास काम नहीं है्। दरअसल हर कोई मिस्टर जो को काम देने से घबराता है, क्योंकि उसने जिस भी काम में हाथ डाला उसी का बंटाधार कर दिया। मिस्टर जो की एक गर्लफ्रेंड है- शांति प्रिया ( सोहा अली खान)। शांति से कुछ साल पहले जो का ब्रेकअप ऐसी वजह से हुआ कि देखने वाला अपना सिर पीट ले। खैर, लंबे इंतजार के बाद मिस्टर जो को शहर के रईस खुराना साहब (शक्ति कपूर) अपनी बेटी नीना (करिश्मा कोटक) को ढूंढकर घर वापस लाने का केस देते हैं। खुराना की बेटी उन्हीं के रसोइए, रामलाल के साथ घर से भाग गई है। नीना की तलाश में लगे मिस्टर जो का सामना इंटरनैशनल टेररिस्ट कार्लोस (जावेद जाफरी) से होता है। कार्लोस एक खास मिशन पर विदेश से आया हुआ है। दूसरी ओर, मिस्टर जो की एक्स-गर्लफ्रेंड शांति प्रिया ने अब पुलिस फोर्स जॉइन कर ली है। पुलिस कमिश्नर (मनोज जोशी) इंस्पेक्टर शांति प्रिया को कार्लोस को पकड़ने के मिशन पर लगाते हैं। इसी दौरान शांति और जो एक दूसरे से फिर मिलते हैं। इस दौरान हालात ऐसे बनते हैं कि शांति को लगता है कि जो अब कार्लोस बन गया है। उधर मिस्टर जो गोवा में खुराना की बेटी नीना तक पहुंचने में कामयाब होता है। नीना से मिलने के बाद मिस्टर जो को खुराना के बारे में ऐसी जानकारी मिलती है, जिसे जानकर वह हक्काबक्का रह जाता है।

ऐक्टिंग: ऐसा लगता है, पूरी फिल्म के दौरान अरशद और सोहा के बीच कौन ज्यादा से ज्यादा ओवरऐक्टिंग करेगा का कॉम्पिटिशन चला और आखिर में दोनों विनर रहे। मिस्टर जो की ममी हिमानी शिवपुरी और शक्ति कपूर, दोनों सिर्फ चीखते-चिल्लाते नजर आए। बाकी बचे आधा दर्जन भर कलाकारों से डायरेक्टर कुछ भी नहीं करवा पाए। इंस्पेक्टर शांति प्रिया के किरदार में सोहा टोटली अनफिट रहीं। कार्लोस के रोल में जावेद जाफरी टेरेरिस्ट नहीं, बल्कि बहरूपिया जोकर लगते हैं।

डायरेक्शन: समीर तिवारी सेट पर आकर बस डायरेक्टर की सीट पर जम गए और स्टार्स को कैमरे के सामने कुछ भी करने की छूट देकर आराम करते बैठे। कमजोर स्क्रिप्ट, लचर निर्देशन ने बेचारे मिस्टर जो को भी कैमरे के सामने कुछ नहीं करने दिया।

संगीत: ऐसा एक भी गाना नहीं, जो हॉल से बाहर आकर गुनगुनाना तो दूर, आपको याद भी रह पाए!

क्यों देंखे: अगर कोई दूसरा काम नहीं और कॉमिडी के नाम पर कुछ भी झेलने की हिम्मत है, तो जो से मिल आइए। वैसे, हम आपको ऐसा न करने की सलाह ही देंगे, आगे आपकी मर्जी! 
