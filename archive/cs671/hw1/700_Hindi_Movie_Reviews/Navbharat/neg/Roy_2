ऐसा लगता है इस फिल्म को बनाने में डायरेक्टर विक्रमाजीत सिंह ने कुछ ज्यादा ही वक्त लगाया। ऐक्शन, थ्रिलर फिल्में बनाने वाले एक यंग डायरेक्टर कबीर ग्रेवाल के आस-पास घूमती इस फिल्म में किरदार एक-दूसरे से कहां आकर मिलते हैं और कहां अलग हो जाते हैं, यह समझ से परे है। बेहद धीमी रफ्तार से आगे खिसकती इस फिल्म को लेकर चर्चा थी कि इसमें रणबीर कपूर का किरदार दस-पंद्रह मिनट के लिए है, लेकिन फिल्म में उनका किरदार पचास मिनट के करीब है। न जाने क्यों पूरी फिल्म में रणबीर बुझे-बुझे नजर आते हैं। कुछ सीन्स में रणबीर की ऐक्टिंग देखकर ऐसा भी लगता है कि जैसे वह अनचाहे मन से रॉय का किरदार निभा रहे हैं।

कहानी : यंग फिल्म मेकर कबीर ग्रेवाल (अर्जुन रामपाल) अब तक दो ऐक्शन थ्रिलर फिल्में बना चुके हैं। बॉक्स ऑफिस पर कबीर की इन फिल्मों ने कमाई और कामयाबी के नए रेकॉर्ड बनाए। इंडस्ट्री की एक टॉप प्रॉडक्शन कंपनी का हेड हिरानी कबीर इस सीरीज की तीसरी फिल्म अपने प्रॉडक्शन हाउस के साथ जल्द शुरू करना चाहता है। दूसरी और कबीर ने अभी कहानी और किरदारों पर काम करना तक शुरू नहीं किया है। कबीर की सहायक निर्देशक मीरा इस अग्रीमेंट के लिए कबीर को राजी कर लेती है। कहानी और किरदारों की तलाश में लगा कबीर स्क्रिप्ट पर काम शुरू करता है। बचपन में कबीर एक बार अपने पापा (अनुपम खेर) के साथ जब बैंक गया, ठीक उसी वक्त बैंक में डकैती पड़ जाती है। कबीर इस घटना पर काम शुरू करता है, सीक्वल की शूटिंग के लिए वह अपनी यूनिट के साथ मलेशिया जाता है, जहां पहले से लंदन की फिल्म मेकर आयशा (जैकलीन फर्नांडीज़) अपनी एक सीमित बजट में बनने वाली फिल्म की शूटिंग कर रही हैं। इन दोनों की सोच डिफरेंट है। जहां कबीर बॉक्स ऑफिस पर कमाई के लिए फिल्में बनाने वाला मेकर है, वहीं आयशा को एक खास क्लास की कसौटी पर खरी उतरने और अवॉर्ड फंक्शन में ट्रॉफी हासिल करने वाली फिल्में बनाने वाली मेकर हैं। कबीर पर्सनल लाइफ में कुछ ज्यादा ही रोमांटिक हैं, रिश्तों को समझना और उनकी गहराई में जाना उसे पसंद नहीं, यही वजह है अब तक उसका इक्कीस बार ब्रेकअप हो चुका है। आयशा से मुलाकात के बाद कबीर अपनी स्क्रिप्ट और फिल्म पर काम शुरू करता है, जिसमें आयशा की कुछ बातें भी शामिल हैं। कबीर की इस फिल्म का यंग हीरो रॉय (रणबीर कपूर) ऐसा पेंटिंग चोर है जिसकी डिक्शनरी में नामुमकिन शब्द नहीं है।

ऐक्टिंग : अर्जुन रामपाल और रणबीर कपूर दोनों ने ही अपने-अपने किरदारों को बस निभा भर दिया है। पूरी फिल्म में महज एक फाइट सीन है। अनुपम खेर के इक्का-दुक्का सीन हैं। जैकलीन ने अपनी ब्यूटी दिखाने के साथ-साथ यह भी दिखाया है कि उन्हें एक्सरसाइज करना आता है।

डायरेक्शन : ऐसा लगता है शुरुआत से विक्रमाजीत सिंह के पास अपनी कहानी को आगे बढ़ाने के लिए कुछ भी मसाला नहीं था तो वहीं उन्होंने बेवजह हर सीन को लंबा करके दर्शकों के सब्र की परीक्षा ली है। कमजोर स्क्रिप्ट के साथ पैसेंजर ट्रेन की तरह आगे खिसकती इस कहानी में विक्रमाजीत कहीं भी स्पीड नहीं ला पाए।

संगीत : फिल्म की रिलीज से पहले ही यंगस्टर्स में फिल्म का म्यूजिक हिट है। कई म्यूजिक चार्ट में बूंद बूंद, सूरज डूबा है, चिट्टिया कलाइयां टॉप टेन में चल रहे हैं।

क्यों देंखें : फिल्म की फटॉग्रफी गजब है। छोटी सी कहानी को बेवजह लंबा खींचना फिल्म माइनस पॉइंट है। अगर फिर भी रणबीर और अर्जुन के पक्के फैन हैं तो रॉय से मिलिए और बाहर आकर सोचिए इनसे मिलकर क्या मिला। 
