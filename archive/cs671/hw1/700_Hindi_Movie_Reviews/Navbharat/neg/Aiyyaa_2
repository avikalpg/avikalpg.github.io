'नो वन किल्ड जेसिका' के बाद रानी एक बार फिर महिला किरदार पर टिकी फिल्म करना चाहती थीं। लंबे इंतजार के बाद रानी ने 'अय्या' का सिलेक्शन इसीलिए किया। पूरी फिल्म में इकलौती वहीं ऐसी हैं जिनकी दर्शकों में पहचान है। अगर फिल्म बॉक्स ऑफिस पर कुछ भी कमाल कर पाती है तो इसका पूरा क्रेडिट उन्हीं के नाम जाएगा। इस फिल्म के डायरेक्टर सचिन मराठी सिनेमा में जाना पहचाना नाम हैं। रानी ने अपने अब तक के करियर में शायद पहली बार किसी फिल्म में बेहद उत्तेजक, सेक्सी कॉस्टयूम में तीन आइटम नंबर किए, लेकिन तीनों बोल्ड नंबर भी दर्शकों को फिल्म से बांध नहीं पाते।

कहानी : मीनाक्षी ( रानी मुखर्जी) महाराष्ट्रियन फैमिली से है। मीनाक्षी की फैमिली बेटी की बढ़ती उम्र और उसके लिए लाइफ पार्टनर न मिलने को लेकर परेशान है। मीनाक्षी की फैमिली में हर कोई अजीब है। पापा एक साथ चार सिगरेट पीते हैं, तो मां को हर वक्त किचन में धुएं के बीच खाना बनाना पसंद है। छोटा भाई कुत्तों के बीच दिन बिताता है और कुत्तों के लिए होम सेंटर बनाने का सपना पाले हुए है। हर वक्त सपनों की दुनिया में जीने वाली मीनाक्षी को ऐसा लाइफ पार्टनर चाहिए जो हैंडसम हो और उसकी कसौटी पर पर खरा उतर सके।

फैमिली के शोरशराबे से बचने और कुछ पैसा कमाने के मकसद से मीनाक्षी एक आर्ट कॉलेज की लाइब्रेरी में नौकरी करती है। मीनाक्षी जब पहली बार सूर्या (पृथ्वीराज सुकुमारन) को देखती है तो उसे सूर्या के पास से एक ऐसी खुशबू का एहसास होता है कि वह बेसुध होकर उसके पीछे खिंची चली जाती है। मीनाक्षी को सूर्या में ऐसी सभी खूबियां नजर आती हैं जो उसे अपने सपनों के राजकुमार में चाहिए। बस फिर क्या, मीनाक्षी खुद को सूर्या के सपनों की रानी समझने लगती हैं। सूर्या से मीनाक्षी का प्यार इकतरफा है। इसी बीच मीनाक्षी की फैमिली उसके लिए अपनी बिरादरी का लड़का पसंद करती है, लेकिन मीनाक्षी को तो बस सूर्या ही चाहिए।

ऐक्टिंग : रानी के कंधों पर टिकी इस फिल्म में रानी ने अपनी ओर से कोई कसर बाकी नहीं छोड़ी। अपने सपनों की दुनिया में हर वक्त खोई लड़की के किरदार में रानी पूरी तरह से फिट बैठती हैं। हर वक्त अपने सपनों की दुनिया में गुम रहने वाली मीनाक्षी का हर छोटी बड़ी बात पर बेवजह चीखना-चिल्लाना समझ से परे है। साउथ फिल्मों के जानेमाने स्टार पृथ्वीराज सुकुमारन के लिए फिल्म में करने को कुछ खास नहीं था। स्टार्ट टु एंड पृथ्वीराज को फिल्म में मुश्किल से दर्जन भर डायलॉग भी नहीं मिले। इंटरवल से पहले तक तो पृथ्वीराज मुश्किल से दो या तीन सीन में जुबां खोलते हैं।

डायरेक्शन : सचिन कुंडलकर पिछले कई सालों से से मराठी सिनेमा से जुड़े हैं। बेशक इस फिल्म का तानाबाना उन्होंने महाराष्ट्रियन फैमिली के इर्दगिर्द बुना है, लेकिन हिंदी फिल्म में उन्होंने मराठी कल्चर के साथ तमिल कल्चर को कुछ ज्यादा ही ठूंसा है। रानी की अजीबोगरीब फैमिली पर फिल्माए दृश्य खूब बन पड़े हैं। लेकिन इंटरवल से पहले मीनाक्षी और उसकी फैमिली की आपसी नोकझोंक के दृश्यों को बेवजह खींचा गया है।

संगीत : फिल्म में तीन आइटम नंबर हैं। रानी और सुकुमारन के दो बोल्ड आइटम सॉन्ग का म्यूजिक सुनने में बहुत अच्छा लगता है लेकिन सिनेमा हॉल से निकलकर इन गानों का पहला अंतरा तक भी याद नहीं रहता। गानों में बेवजह तुकबंदी की गई, इज्जत पापड़ डबल मीनिंग और उबाऊ बन पड़ा है।

क्यों देखें : अगर आप रानी के पक्के फैन हैं और अपनी चहेती एक्ट्रेस को इस बार बोल्ड और अजीब रोल में देखना चाहते हैं तो फिल्म एक बार देख सकते हैं। फिल्म में ऐसा कुछ भी नहीं कि आप अपना वक्त और पैसा बर्बाद करें।
