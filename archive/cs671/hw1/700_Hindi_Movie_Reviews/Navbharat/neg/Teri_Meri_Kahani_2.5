ग्लैमर इंडस्ट्री में करियर की शुरुआत में यश राज कैंप के साथ दो सुपर हिट फिल्में 'हम-तुम' और 'फना' के बाद फिल्म पत्रकार से डायरेक्टर बने कुणाल कोहली को लंबे अर्से से एक अदद हिट की सख्त जरूरत है। लंबे गैप के बाद कुणाल फिर अपने पसंदीदा सब्जेक्ट लव स्टोरी के साथ हाजिर हैं।

कुणाल की इस फिल्म का प्लॉट ताइवान में बनी एक सुपर हिट फिल्म से काफी हद तक मिलता है। ताइवानी फिल्म में प्रेमी-प्रेमिका के तीन काल में मिलने की कहानी है। यही प्लॉट कुणाल की फिल्म का भी है। कुणाल ने इस कहानी को कहीं भटकने नहीं दिया। कुणाल ने 1910 के बाद 1960 और 2012 की कहानी को ढाई-तीन घंटे में कहने के बजाय सिर्फ दो घंटे में समेट दिया।

बेशक, ऐसा करने से कुणाल बेवजह स्क्रिप्ट को तोड़ने मरोड़ने से बच गए। कहानी का अंत देखकर ऐसा भी लगता है, जैसे उन्हें फिल्म को खत्म करने की जल्दबाजी थी। करीब चार साल बाद एक बार फिर सिल्वर स्क्रीन पर शाहिद और प्रियंका की जोड़ी है। इस फिल्म में भी इन दोनों के बीच की केमिस्ट्री खूब बन पड़ी है।

कहानी: लंदन बेस्ड राधा और कृष कपूर की कहानी 1910 के दौर से शुरू होकर 60 के दशक से आज के दौर से गुजरती प्रेम कहानी है। अंग्रेजी शासन काल में पंजाब के सरगोधा से शुरू आराधना और मस्तमौला शायर जावेद की अधूरी प्रेम कहानी 1960 में गोविंद और रुखसार के बाद यूके में कृष कपूर और राधा की लव स्टोरी तक पहुंचती है। इस कहानी के जरिए डायरेक्टर ने यही कहने की आधी अधूरी कोशिश की है कि किस्मत सच्चा प्यार करने वालों को बार-बार मिलने का मौका देती है।

ऐक्टिंग: आराधना के रोल में प्रियंका का जवाब नहीं। पंजाबी बिंदास लड़की आराधना का भोलापन और उसकी नटखट अदाओं को प्रियंका ने बखूबी पेश किया है। राधा और रुखसार के रोल में भी प्रियंका ने अपनी जबर्दस्त मौजूदगी का एहसास कराया है। शाहिद कपूर को इस बार कुछ अलग करने का मौका मिला। मस्तमौला शायर जावेद के रोल में शाहिद सबसे ज्यादा जचे। प्राची देसाई थोड़ी देर के लिए आई और माही की भूमिका में अपनी मौजूदगी का एहसास करा गई।

डायरेक्शन : कुणाल कोहली की तारीफ करनी होगी कि उन्होंने कहानी को कहीं भटकने नहीं दिया। तीन अलग-अलग काल की कहानी और किरदारों को सिल्वर स्क्रीन पर जीवंत करने के लिए उन्होंने अच्छी खासी मेहनत की है। आखिर तक कुणाल इस बात को तय नहीं कर पाए कि उनकी फिल्म किस क्लास के लिए है। वैसे, फिल्म के क्लाइमेक्स का ट्रीटमेंट देखकर लगता है कि कुणाल की क्लास टीनएजर्स है।

संगीत : फिल्म के तीन गाने 'जब से मेरे दिल को', 'हम से प्यार कर ले तू', और 'अल्लाह जाने...' रिलीज से पहले कई म्यूजिक चार्ट में शामिल हैं और यंगस्टर्स की जुबां पर हैं। 
