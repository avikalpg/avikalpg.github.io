'यहां सबकी लगी है' फिल्म आज की उस जेनरेशन पर फोकस करती है, जो खुद को भीड़ से हटकर दिखाने की चाहत में अंग्रेजी का सहारा लेते हैं। फिल्म बताती है कि हम किस तरह आर्थिक और सामाजिक पैमानों पर अंतर पैदा करने वाले क्लास सिस्टम में रहते हैं। बेशक यह फिल्म अपने दमदार सब्जेक्ट की वजह से लीक से हटकर फिल्मों के शौकीनों को पसंद आ सकती है। पूरी तरह मजाकिया फिल्म होने के बावजूद इसमें दार्शनिकता का पुट है। फिल्म वर्तमान समय और परिस्थितियों पर विचार करने को मजबूर करती है।

कहानी : एक लापरवाह मर्चेंट नेवी ऑफिसर भारत ( वरुण ठाकुर) एक रईस, पर विद्रोही लड़की केसांग ( एडन श्योढ़ी) और उसे ड्राइवर चंदू (हीरोक दास) के साथ एक सफर पर निकलते हैं। तीनों केसांग के एक्स बॉयफ्रेंड का जन्मदिन मनाने गोवा जा रहे हैं। रास्ते में मोटरसाइकिलों पर सवार गुंडे उनका रास्ता रोककर उन्हें नशीली चीज खिलाकर उनसे लूटपाट करते हैं। जब ये लोग होश में आते हैं तो खुद को एक जंगल में पाते हैं और इनके पास ज्यादा सामान भी नहीं है। यहीं से इन सभी के बीच अलग-अलग मुद्दों पर टकराव साफ नजर आता है।

ऐक्टिंग : इस फिल्म में लगभग सभी कलाकार नए हैं। ड्राइवर का किरदार निभा रहे हीरोक दास ने अच्छी ऐक्टिंग की है, एडन खूबसूरत तो हैं, लेकिन ऐक्टिंग में अभी बहुत कुछ सीखना बाकी है। बाकी लोगों ने अपना किरदार निभा भर दिया है।

डायरेक्शन : निर्देशक जोड़ी सतविष और सायरस ने एक खास क्लास की पसंद और उनकी सोच को जहन में रखकर फिल्म बनाई है, जो इसी क्लास की कसौटी पर खरी उतर सकती है।

क्यों देखें : यह फिल्म उनके लिए है, जो लीक से हटकर बनी फिल्में देखना पसंद करते हैं। एंटरटेनमेंट, मसाला या फैमिली के साथ इंजॉय करने के मकसद से थिएटर जा रहे हैं, तो न जाएं। 
