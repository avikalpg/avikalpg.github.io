करीब दो साल पहले जब यह फिल्म शुरू हुई तब इसका टाइटिल 'रफ्तार 24 बॉय 7' था। फिल्म शुरू होने के कुछ दिनों बाद फिल्म के डायरेक्टर शमीम देसाई की अचानक मौत हो गई। पिछले साल शमीम की वाइफ प्रियंका देसाई ने इस अधूरी फिल्म को फिल्म के हीरो इमरान हाशमी की मदद से फिर शुरू किया। फिल्म पूरी होने के बाद फिल्म का टाइटिल 'रश' रखा गया। फिल्म की कहानी में कहीं नयापन नजर नहीं आता। करीब दो साल पहले शुरू हुई इस फिल्म की शुरुआत में इमरान, सागरिका और नेहा धूपिया का जो लुक नजर आता है इंटरवल के बाद पूरी तरह से बदला लगता है। मीडिया में ग्लैमर, पैसा, ब्यूटी का त्रिकोण इस फिल्म की कहानी का अहम हिस्सा है।

मीडिया को फोकस करके बनी इस फिल्म में बेवजह सेक्सी सीन और कई ऐसे चालू मसालों को जोड़ा गया है जो कहानी की रफ्तार को कम करते हैं। मीडिया में हावी होती पैसे की ताकत के साथ-साथ इस बिजनस से जुडे़ बिजनस टायकून द्वारा ग्रुप के पत्रकारों को अपने स्वार्थ के लिए यूज करना इस फिल्म का अहम हिस्सा है। बेवजह ठूंसे गाने दर्शकों को फिल्म के साथ बांध नहीं पाते हैं।

कहानी: सैम ग्रोवर (इमरान हाशमी) गुड़गांव के पल्स न्यूज कॉर्पोरेशन से जुड़ा है। किसी भी खबर की तह तक पहुंचकर सच को जनता के बीच लाना सैम की खासियत है। सैम का टाक शो जबर्दस्त हिट है और उसके शो को हमेशा जबर्दस्त टीआरपी मिलती है। सैम और अहाना शर्मा (सागरिका घाटगे) लिव-इन रिलेशनशिप में हैं। अहाना मुंबई बेस है और एनसीआर में अपनी आर्ट गैलरी चलाती है। इस बीच कुछ ऐसा घटनाचक्र चलता है सैम को पल्स से निकाल दिया जाता है। सैम अब चैनल क्राइम: 24 जॉइन करता है। नई नौकरी में सैम को शानदार बंगला, महंगी कार, मोटी तनख्वाह सभी कुछ मिलता है। चैनल की हेड लिसा कपूर (नेहा धूपिया) शातिर किस्म की महिला है जो किसी से भी अपना काम निकालने की आर्ट अच्छी तरह जानती है। लिसा सैम की ओर आकर्षित होती है और उसे अपना बनाना चाहती है।

ऐक्टिंगः इमरान हाशमी फिर उसी स्टाइल में नजर आते है, जिसमें आप उन्हें इससे पहले कई बार देख चुके है। सागरिका घाटगे के पास करने के लिए कुछ खास नहीं था। वहीं, नेहा और आदित्य पंचोली अपनी अपनी भूमिकाओं में जमे हैं।

डायरेक्शन: निर्देशन की कमान दो हाथों में रही, ऐसे में कहानी को समेटना प्रियंका के लिए बेहद मुश्किल रहा। बिखरी स्क्रिप्ट और सतही निर्देशन के बीच फिल्म दर्शकों की किसी क्लास को बांध नहीं पाती।

संगीत: फिल्म का संगीत प्रमोट नहीं किया गया। वैसे भी फिल्म के गानों में ऐसा दम नहीं जो म्यूजिक लवर्स की जुबान पर आ सके।

क्यों देखें: अगर इमरान हाशमी के पक्के फैन हैं तो फिल्म एकबार देखी जा सकती है। वर्ना, फिल्म में ऐसा कुछ खास नहीं जिसे देखने के लिए वक्त और पैसा खर्च किया जाए।
