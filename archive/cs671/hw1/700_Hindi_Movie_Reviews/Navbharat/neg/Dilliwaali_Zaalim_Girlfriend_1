इन दिनों जब बॉक्स ऑफिस पर एक के बाद एक फिल्म लुढ़क रही हैं, ऐसे में कमाई करना तो दूर फिल्म अपनी लागत का पचास फीसदी हिस्सा भी नहीं बटोर पा रही हैं। इसके बावजूद ऐसे में हर सप्ताह एक दो नहीं, बल्कि तीन चार फिल्में रिलीज हो रहीं हैं। अब जब हर किसी पर वर्ल्ड कप के मैचों का जुनून चढ़ा है तो लीक से हटकर नई स्टार कास्ट को लेकर बनी फिल्मों को रिलीज करना अपने पांव पर कुल्हाड़ी मारने जैसा ही है। इस फिल्म में नया कहने को कुछ भी नहीं है। लगभग हर फील्ड में जीरो के आस-पास रही इस फिल्म कार चोरी को दिखाने की ऐसी कमजोर कोशिश की गई जो पूरी तरह से नाटकीय लगती है।

कहानी : ध्रुव (दिव्येंदु शर्मा) और हैप्पी (प्रदुम्न सिंह) अच्छे दोस्त हैं। ध्रुव एक प्राइवेट कंपनी से लोन लेता है। जिस कंपनी से उसने कर्ज लिया है, उसी कंपनी में उसकी गर्लफ्रेंड साक्षी (प्राची मिश्रा) सर्विस करती है। दरअसल, धुव ने अपनी प्रेमिका को इम्प्रेस करने के लिए कार खरीदी है, लेकिन ऐसा हो नहीं पाता। एक दिन ध्रुव की कार चोरी हो जाती है। कार डीलर मिनोचा साहब (जैकी श्रॉफ) के गैराज में ध्रुव की कार पहुंचा दी गई है। लंबी छानबीन के बीच ध्रुव और हैप्पी को पता चलता है कार मिनोचा साहब के इशारों पर उन्हीं के गैंग के लोगों ने चुराई है। पुलिस में मिनोचा साहब की अच्छी पकड़ है। दरअसल, मिनोचा साहब पुलिस और पार्किंग माफिया के सहयोग से चोरी की कारों को बेचने का बिज़नस करते हैं। इन दोनों को जब पुलिस से कोई मदद नहीं मिलती तो ध्रुव उन्हें सबक सिखाने का फैसला करता है। हैप्पी की खास दोस्त निम्मी (इरा दूबे) सच टीवी चैनल की रिर्पोटर है और वह मिनोचा साहब और उनके गैंग का स्टिंग करने का फैसला करती है। हैप्पी, ध्रुव और निम्मी एक साथ मिलकर मिनोचा के कार चोरी के रैकेट का पर्दाफाश करने में लग जाते हैं।

ऐक्टिंग : ऐसा लगता है कि इस फिल्म के लिए जैसे कलाकारों ने फ्री में काम किया हो, तभी तो तीन अहम किरदारों ध्रुव, निम्मी और मिनोचा ने अपने रोल को बस निभा भर दिया। पंजाबी कार डीलर के किरदार में जैकी अपसेट करते हैं। हैप्पी के किरदार में प्रदुम्न सिंह ने अपने रोल को बस ठीक-ठाक निभा दिया।

निर्देशन : बतौर निर्देशन जपिंदर कौर कहीं भी प्रभावित नहीं कर सकीं। ऐसा लगता है जैसे इस फिल्म को उन्होंने निर्देशन की एबीसी सीखने के लिए बनाया है। स्क्रिप्ट पर उनकी जरा भी पकड़ नहीं। किसी भी कलाकार से किरदार के मुताबिक ऐक्टिंग भी नहीं करा पाईं।

संगीत : फिल्म के साथ एक दो नहीं, आठ दस संगीतकारों का नाम जुड़ा है और फिल्म के अंत में फिल्माया गाना 'बेबी चार्मिंग तू बन जा मेरी डार्लिंग' बहुत पहले से यंगस्टर्स की जुबां पर है। फिल्म के दो गाने भी म्यूजिक चार्ट में है, लेकिन फिल्म में सभी गाने जबरन ठूंसे हुए लगते हैं।

क्यों देंखें : इस फिल्म में ऐसा कुछ भी नहीं जो हम आपसे इस फिल्म को देखने की सिफारिश करें। अगर फिर भी अपने किसी पंसदीदा गाने बड़ी स्क्रीन पर देखना चाहते हैं तो आप जा सकते हैं। 
