इस फिल्म के यंग प्रड्यूसर, डायरेक्टर प्रतीक ने अपनी इस फिल्म में अपने ऐक्टिंग के शौक को भी पूरा किया है। प्रतीक अपने इस शौक को पूरा करने की चाह में इतना भी भूल गए कि पर्दे पर आने के शौक को पूरा करने से पहले उन्हें अपने लुक पर भी थोड़ा बहुत गौर करना चाहिए था। दरअसल, 70-80 के दशक में बॉक्स ऑफिस पर कई सुपर हिट फिल्में बना चुके प्रमोद चक्रवर्ती की नई पीढ़ी के प्रतीक को फिल्म प्रॉडक्शन और डायरेक्शन विरासत में मिली है।

प्रतीक ने बतौर डायरेक्टर, ऐक्टर, प्रड्यूसर अपनी इस फिल्म को अपने दादा की सुपर हिट फिल्म 'लव इन टोक्यो' की तर्ज पर ऑस्ट्रेलिया के सिडनी शहर में शूट किया। इसी फिल्म की तरह यह फिल्म भी लव स्टोरी है, लेकिन कमजोर स्क्रिप्ट और डायरेक्टर की ढीली पकड़ के कारण सिनेमा हॉल में बैठा दर्शक इस लव स्टोरी से खुद को कहीं जोड़ नहीं पाता। इसकी सबसे बड़ी वजह प्रतीक का डायरेक्शन के अलावा फिल्म से जुड़े कई दूसरे विभागों से जुड़ा रहना भी है। ऐसे में विदेशी लोकेशन पर नई स्टार कास्ट के साथ बनी यह रोमांटिक लव स्टोरी यंगस्टर्स को भी अपनी तरफ खींचने का दम भी नहीं रखती।


कहानी : फिल्म की कहानी मेघा बनर्जी (बिदिता) की है। ऑस्ट्रेलिया की न्यू साउथवेल्स यूनिवर्सिटी से मेघा को स्कॉलरशिप मिलती है। मेघा पहली बार अपनी फैमिली से दूर जाने को लेकर टेंशन में है। खैर, आगे की स्टडी जारी रखने के लिए मेघा ऑस्ट्रेलिया जाने का फैसला करती है। मेघा यहां अपनी कजन लुबेना सिंडर (इवलिन शर्मा) के साथ सिडनी में रहती है। मेघा सिडनी के वेस्टर्न कल्चर को देखकर परेशान है और खुद को इस कल्चर में ढाल नहीं पाती। इसी बीच मेघा की मुलाकात रोहित (शरद मल्होत्रा) से होती है। कुछ मुलाकातों के बाद इनकी दोस्ती प्यार में बदल जाती है। ऐक्टिंग के लिहाज से नई जोड़ी बिदिता और शरद मल्होत्रा बस ठीक-ठाक हैं। बतौर, डायरेक्टर प्रतीक चक्रवर्ती इस छोटी सी स्टोरी को सही तरह से हैंडल नहीं कर पाए। यही वजह है कि दर्शक खुद को फिल्म के किरदारों के साथ कहीं बांध नहीं पाते। फिल्म का इकलौता प्लस पॉइंट सिडनी की खूबसूरत आउटडोर लोकेशन है। 
