पिछले कुछ अरसे से राजधानी दिल्ली के अलावा कई दूसरे छोटे-बड़े शहरों से आए दिन हो रही रेप की घटनाएं रुकने या कम होने का नाम नहीं ले रही हैं। बरसों से सिनेमा को समाज का आइना माना गया है, अब जब ऐसी घटनाओं से जुड़ी खबरें प्रिंट मीडिया में फ्रंट पेज और टीवी चैनलों पर जमकर टीआरपी बटोर रही हैं, तो भला ग्लैमर वर्ल्ड के मेकर इस सब्जेक्ट को कैश करने में कैसे पीछे रह सकते हैं। पिछले हफ्ते गैंगरेप का शिकार हुईं दामिनी पर एक फिल्म रिलीज हुई थी, तो इस हफ्ते दिल्ली बेस्ड प्रड्यूसर अशोक कौशिक की यह नई फिल्म भी रेप की एक ऐसी ही घटना पर आधारित है, जिसमें एक राज्य के मुख्यमंत्री के खिलाफ रेप का आरोप है। जाने-माने किक्रेटर संदीप पाटिल के साहबजादे चिराग पाटिल भी इस फिल्म में एक अहम रोल के साथ डेब्यू कर रहे हैं। किसी विवाद या कानूनी झंझट से अपनी इस फिल्म को दूर रखने के लिए प्रॉडक्शन कंपनी ने फिल्म की कहानी और किरदारों को काल्पनिक बताया है।

कहानी: मुख्यमंत्री (अंजन श्रीवास्तव) की उम्र सत्तर साल से ज्यादा है। अचानक एक दिन मुख्यमंत्री पर जब एक जवान और खूबसूरत लड़की (साई) रेप का इल्जाम लगाती है, राज्य की राजनीति में भूकंप आ जाता है। मुख्यमंत्री के विरोधियों को अब झटपट सीएम की कुर्सी मिलती नजर आती है, तो मीडिया को टीआरपी बटोरने वाली एक ऐसी खबर मिल जाती है जो सबसे ज्यादा हॉट है और खूब बिक रही है। इन सब के बीच मुख्यमंत्री और उनकी पार्टी के लोग इसे विपक्ष की एक ऐसी सोची-समझी साजिश बताते हैं, जिसका मकसद सीएम को कुर्सी से हटाना है। इन सबके बीच मुख्यमंत्री रेप का इल्जाम लगाने वाली लड़की से मिलने का फैसला करते हैं, लेकिन वहां पहुंचकर मुख्यमंत्री और उनके साथ आई सरकारी लॉबी को ऐसी हकीकत का सामना करना पड़ता है, जिसकी कल्पना उन्होंने सपने में भी नहीं की थी।

ऐक्टिंग: मुख्यमंत्री के किरदार के रूप में अंजन श्रीवास्तव कहीं निराश नहीं करते। लंबे अरसे बाद अनंत को एक दमदार किरदार मिला है। साई अपने किरदार में फिट हैं, तो वहीं वकील बने चिराग पाटिल कुछ खास नहीं कर पाए। ग्लैमर वर्ल्ड में चिराग को अपनी जगह बनाने के लिए अभी बहुत पसीना बहाना होगा। इन सबके अलावा मुकेश तिवारी, असरानी और मनोज जोशी निराश नहीं करते।

डायरेक्शन: डायरेक्टर बबलू फिल्म शुरू करने से पहले अगर थोड़ा-बहुत होम वर्क करते, तो इस स्क्रिप्ट पर ऐसी फिल्म बना सकते थे जो रेप जैसे गंभीर विषय को एक दूसरे और नए अंदाज में पेश करने का दम रखती। 
