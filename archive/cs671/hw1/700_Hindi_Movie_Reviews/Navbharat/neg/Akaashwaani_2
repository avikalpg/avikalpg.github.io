आकाशवाणी सुनते ही रेडियो का सरकारी चैनल याद आता है, जिसके शुरूआत में एक धीमी सी ट्यून आपको सुनाई देती है। प्यार का पंचनामा जैसे अच्छी कॉमेडी बना चुके लव रंजन की आकाशवाणी आपको आजकल के बिंदास रेडियो स्टेशन जैसी फिल्मों के मुकाबले आकाशवाणी जैसी धीमी और थकी हुई फिल्म लगेगी। अगर आप प्यार में हैं तो फिल्म के कुछ सीन आपको रुमानी जरूर लगेंगे, लेकिन फिल्म की स्पीड इतनी धीमी है कि ढाई घंटे की इस फिल्म में आपको लगने लगेगा कि आखिर कब खत्म होगी। आकाशवाणी का फर्स्ट हाफ अच्छा है लेकिन इंटरवल के बाद फिल्म में काफी चीजें खिंचती हुई दिखाई देंगी। लव रंजन अपनी पहली फिल्म प्यार का पंचनामा में अपना मैसेज दर्शकों तक पहुंचाने में सफल रहे थे, लेकिन यह फिल्म केवल क्लाइमैक्स तक जाते-जाते बुरी तरह थका देती है। लव मैरेज और उसके बाद प्रेमी जोड़े के होने वाले अंजाम पर तो बॉलिवुड में काफी फिल्में बनी हैं, लेकिन मां-बाप की खुशी के लिए अरेंज मैरेज करने और उसके बाद उसके गलत साबित होने जैसे टॉपिक पर बनी यह एक नई फिल्म है। इस नए कॉन्सेप्ट के लिए लव रंजन की तारीफ की जा सकती है।

कहानी: आकाश (कार्तिक तिवारी) और वाणी (नुसरत भरूच) दोनों दिल्ली के सेंट स्टीफंस कॉलेज में पढ़ाई के लिए आते हैं। कॉलेज के इन्हीं दिनों में दोनों को आपस में प्यार हो जाता है। कॉलेज खत्म होते ही दोनों अपने घर चले जाते हैं और वाणी अपनी बड़ी बहन की शादी के दौरान आकाश को ममी पापा से मिलाने का प्लान बनाती है। लेकिन वाणी की बड़ी बहन किसी लड़के से प्यार करती है और शादी के पहले उसके साथ भाग जाती है। इसी बीच आकाश वाणी के पैरंट्स से नहीं मिल पाता और वो एमबीए करने के लिए विदेश चला जाता है। यहां वाणी रोज-रोज अपने पैरंट्स को जलील होते हुए देखती है, और आखिर में कमजोर पड़कर पैरंट्स की मर्जी से शादी करने के लिए हां कर देती है। लेकिन वाणी का पति उसके साथ बहुत बद्तमीजी करता है। यह बात वह अपने पैरंट्स को भी बताती है लेकिन वो समाज के डर से उसे साथ निभाने की सलाह देते हैं। वहीं कॉलेज के रीयूनियन में वाणी एक बार फिर आकाश से मिलती है। आकाश को जब वाणी की मैरिड लाइफ की प्रॉब्लम्स का पता चलता है तो वह उसे वह इन कुछ दिनों में काफी खुश रखने की कोशिश करता है। आखिर में वाणी फैसला कर ही लेती है कि उसे अपने पति के साथ नहीं रहना।

ऐक्टिंग: कार्तिक और नुसरत की जोड़ी को फिल्म प्यार का पंचनामा में भी रोमांस करते हुए देखा जा चुका है। एक कॉलेज गोइंग लड़के के तौर पर कार्तिक ने अच्छा काम किया है। इस फिल्म में नुसरत के लिए करने को बहुत कुछ था, और उसने अपने आप को साबित भी किया है। पति से परेशान नुसरत से आप एक कनेक्शन महसूस करेंगे। वाणी की दोस्त बनी सना शेख को अपने चाइल्ड आर्टिस्ट के तौर पर कई सीरिल्स में देखा है, लेकिन अपनी पहली फिल्म में सना ने काफी अच्छा काम किया है। 
