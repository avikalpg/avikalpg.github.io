बॉलिवुड में पुलिस, अंडरवर्ल्ड और गैंगवॉर पर बनी फिल्मों की भरमार है। हाल ही में आई रामू की डिपार्टमेंट में भी यही सब दिखाया गया था पर यह टॉपिक इतना घिस चुका है कि जब तक आप इसमें नई धार नहीं जोड़ेंगे तब तक दर्शकों को हॉल तक बुला पाना मुश्किल ही नहीं, नामुमकिन है। इस हफ्ते रिलीज हुई फिल्म मैक्सिमम भी इसी थीम पर बनी है। हालांकि सोनू सूद और नसीरुद्दीन शाह का कॉम्बिनेशन पहली बार एक साथ दिखाई दिया है। फिल्म की पृष्ठभूमि 2003 के मुंबई की है। जब मुंबई पुलिस में अंडरवर्ल्ड का दबदबा खूब था। दिखाया गया है कि किस तरह सीनियर पुलिस अफसर पुलिस की वर्दी में उगाही एजेंट हुआ करते थे।

कहानी: मैं बदला लूंगा
प्रताप पंडित (सोनू सूद) एक निडर पुलिस अफसर और एनकाउंटर स्पेशलिस्ट है। वह भीड़ में भी क्रिमिनल को ढूंढ लेता है। पुलिस अफसर तो है ही, वह ब्लैक मनी भी जुटाता है। मिनिस्टर और बिल्डरों के साथ मिलकर उसने काफी दौलत भी कमा ली है। सब अच्छा चल रहा है। उसके घर में बीवी है (नेहा धूपिया) एक बेटी है और पिता जी। लेकिन, जब प्रताप का दबदबा बन ही रहा होता है तभी एंट्री होती है इंस्पेक्टर ईनामदार (नसीरुद्दीन) की। ईनामदार किसी समय में पंडित के गुरू रहे हैं पर अब दोनों दुश्मन हैं। क्योंकि, पंडित ईनामदार का रास्ता काट के मुंबई का बॉस बन बैठा है। बस फिर क्या ईनामदार सीनियर अफसर के साथ मिलकर पंडित के खिलाफ साजिश करता है और रातोंरात पंडित की दुनिया बदल जाती है। उसे नौकरी से सस्पेंड कर दिया जाता है। इसी बीच कहानी 2008 में आ जाती है जब अंडरवर्ल्ड का दबाव कम हुआ और मीडिया का दौर आया। पंडित का दोस्त मिनिस्टर (विनय पाठक) पावर में आते हैं और उसका केस खत्म होता है। आखिरकार मिनिस्टर पर भी लालच हावी होता है और कहानी क्लाइमेक्स में यू-टर्न लेती है।

फिल्म की कहानी और प्लॉट तो नया नहीं है पर फिर भी कुछ रोमांचक एंगल देकर इसे थोड़ा नया लुक दिया गया है। म्यूजिक के नाम पर यूं तो कई गाने हैं पर हेजल का हॉट आइटम नंबर दर्शकों को थिरकाने में कामयाब रहेगा। कुल मिलाकर फिल्म बहुत स्लो और लो है। कहीं भी कोई ऐसा पॉइंट नहीं है जहां आप को अपनी सीट पर बैठकर उछल पड़ें या ताली बजाएं। फिल्म के डायरेक्ट कौशिक इससे पहले भी तीन फिल्में बना चुके हैं और तीनों ही ऐवरेज रही हैं। यही हाल इस फिल्म का भी होगा अगर थोड़ी बारीकियां और पहलू जोड़े जाते तो शायद थोड़ा अच्छा हो सकता था। यहां तक कि क्लाइमेक्स से पहले ही आपको अंदाजा हो जाएगा कि क्या होने वाला है।

ऐक्टिंग: फिल्म में केवल सोनू सूद के अलावा किसी को भी पूरी तरह अपना फन दिखाने का मौका नहीं मिला। नसीरुद्दीन शाह ने काफी अंडरप्ले किया है। वहीं साड़ी पहने हाउस वाइफ के रोल में नेहा अच्छी लगीं। विनय पाठक और अमित साध समेत बाकी कलाकार भी अपने अपने रोल में ठीक हैं। 
