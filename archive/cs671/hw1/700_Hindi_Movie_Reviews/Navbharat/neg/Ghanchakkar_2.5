कुछ नया करने की चाह में बॉलिवुड मेकर्स इन दिनों ऐसे सब्जेक्ट पर फिल्में बनाने से भी नहीं कतरा रहे हैं, जिन पर चंद साल पहले तक कोई मेकर बनाने की सोच भी नहीं सकता था। डायरेक्टर राज कुमार गुप्ता ने इस बार भी फिल्म के लिए कुछ अलग सब्जेक्ट तो चुना लेकिन कुछ ज्यादा ही नया करने की चाह में वह अपने ट्रैक से कुछ ऐसा भटके कि दर्शकों को समझना मुश्किल होने लगा कि वह कहना क्या चाहते हैं? इन दिनों बॉक्स ऑफिस पर जब सीक्वल और रीमेक फिल्मों का दौर चल निकला है, ऐसे में उन्होंने भी अपनी कहानी को खत्म करने की बजाय ऐसे मोड़ पर लाकर खत्म किया, जहां दर्शक खुद को ठगा पाता है। ऐसा लगता है, इंटरवल के बाद डायरेक्टर बस कहानी को बेवजह खींचने में कुछ ज्यादा ही लगे रहे और यहीं फिल्म लगातार कमजोर पड़ती गई। इन दिनों जब सीमित बजट में कम स्टार्स को लेकर बनी फिल्में बॉक्स ऑफिस पर अच्छा बिजनस करने में लगी है, ऐसे में राज कुमार गुप्ता की इस फिल्म का प्लस पॉइंट यही है कि उन्होंने दो लीड और तीन दूसरे कलाकारों को केंद्र में रखकर इस फिल्म को सीमित बजट में पूरा किया है।

कहानी : संजू (इमरान हाशमी) अपनी पत्नी नीतू ( विद्या बालन) के साथ मुंबई के एक फ्लैट में रहते हैं। संजू के पास करने को कुछ नहीं है लेकिन उसके हाथों की उंगलियों में ऐसा कुछ जादू है जिसके दम पर वह किसी तिजोरी को मिनटों में खोल सकता है। नीतू को फैशन की लेटेस्ट मैगजीन और खाना बनाने की किताबों को पढ़कर अपने हाथों से बना खाना संजू को खिलाने का बहुत शौक है। बेशक, नीतू के बने खाने में हर बार नमक ज्यादा होता हो, लेकिन उसे खाने की बुराई सुनना बिल्कुल पसंद नहीं है। संजू ने कुछ वक्त पहले किसी तिजोरी पर हाथ साफ किया तो अच्छी खासी रकम हाथ लगी। इसी रकम से दोनों अपने फ्लैट में आराम से गुजारा करते हैं। अचानक एक दिन संजू को एक फोन आता है, जिसमें उसे एक छोटे से काम के एवज में दस करोड़ की मोटी रकम देने की ऑफर आती है। दस करोड़ का ऑफर देने वाले दो शख्स पंडित जी और नदीम बैँक की तिजोरी को खोलने के लिए संजू को दस करोड़ रुपये देने की डील करते हैं। पंडित जी, नदीम के साथ संजू इन प्लानिंग में कामयाब होता है। तीनों बैंक की तिजोरी साफ करते हैं। पंडित और नदीम बैंक से मिली करोड़ों की रकम तीन महीने बाद आपस में मिलकर बांटने की बात करके सारी रकम संजू के पास रखते हैं। इसी बीच एक दुर्घटना में संजू याददाश्त भूल जाता है। पंडित और नदीम को जब रकम नहीं मिलती तो वह उसके घर में ही डेरा डाल देते हैं।

ऐक्टिंग : इमरान हाशमी संजू के किरदार में मुरझाए से लगते हैं। पूरी फिल्म में हर कोई उनकी ठुकाई करने में लगा है। याददाश्त गंवाने के बाद के कुछ सीन्स में इमरान ने अच्छा काम किया है। विद्या को देखकर यही लगता है कि शादी के बाद उन्होंने वजन बढ़ाने के अलावा और कुछ किया ही नहीं। पंडित और नदीम के रोल में राजेश शर्मा और नमित दास जमे हैं।

डायरेक्शन : राज कुमार गुप्ता ने बेवजह फिल्म को ऐसे मोड़ पर खत्म किया जहां दर्शकों की बड़ी क्लास हॉल से अपसेट होकर बाहर आती है। इंटरवल से पहले तक स्क्रिप्ट पर उनकी अच्छी पकड़ है, लेकिन आखिरी बीस मिनट की फिल्म समझ से परे है। नो वन किल्ड और आमिर जैसी फिल्मों के डायरेक्टर से इस बार पहले से ज्यादा अच्छी फिल्म बनाने की चाह में अगर आप थिएटर जा रहे हैं तो अपसेट होंगे।

संगीत : अल्लाह मेहरबान और फिल्म का टाइटिल ट्रैक घनचक्कर यंगस्टर्स की कसौटी पर खरा उतरने का दम रखते हैं।

क्यों देखें : डर्टी पिक्चर के बाद इमरान और विद्या का बिल्कुल अलग अंदाज, इंटरवल से पहले इमरान-विद्या की मजेदार नोंकझोंक और राजकुमार-नमित दास की अच्छी केमिस्ट्री। बेवजह फिल्म की खींचना और कमजोर क्लाइमेक्स फिल्म का कमजोर पहलू है।
