इस फिल्म के प्रड्यूसर हरि मेहरोत्रा डायरेक्टर के. आसिफ की सदाबहार, सुपर हिट फिल्म 'मुगल-ए-आजम' की प्रॉडक्शन कंपनी से जुडे़ थे। करीब छह दशक बाद हरि एक बार फिर फिल्मों से जुडे़ और उन लोगों के लिए ऐसी फिल्म बनाई जो चालू मसाला मूवीज़ की भीड़ में कुछ नया देखना चाहते हैं। सीमित बजट में बनी यह फिल्म छोटे शहर से मुंबई में सपने साकार करने आए एक कपल की कहानी है। इसमें न तो कोई बड़ा स्टार है और न ऐसा कोई बैनर है, जिसकी दर्शकों में पहचान हो। ऐसे में नए डायरेक्टर संजय अमर की तारीफ करनी होगी, जिन्होंने कहानी के साथ स्टार्ट टू लास्ट बांधे रखा।


कहानी: यंग कपल अजय कुमार (आमिर बशीर) और सोनिया सिंह (सोनल सहगल) अपने सपने साकार करने जम्मू से मुंबई पहुंचे हैं। सोनिया को टीवी सीरियलों में छोटे- मोटे रोल मिलने लगे और अजय भी एक टीवी कंपनी की स्क्रिप्ट टीम में असिस्टेंट बन गया। दरअसल, एक ज्योतिषी ने भविष्यवाणी की थी कि अगले सात दिनों में उनके सारे सपने साकार हो जाएंगे। अजय को इस पर यकीन नहीं था, लेकिन सोनिया को भविष्यवाणी पर पूरा भरोसा था। ऐसे में जब भविष्यवाणी के अगले ही दिन अजय को सात दिनों में बिल्डर से प्रड्यूसर बने वर्मा (विपिन शर्मा) ने फिल्म की स्क्रिप्ट लिखने के लिए तीन लाख रुपये अडवांस में दिए तो उनके सपनों को पर लग गए।

ऐक्टिंग: सोनिया सिंह के रोल में सोनल सहगल ने दमदार मौजूदगी दर्ज कराई है। आमिर बशीर स्टेज के बेहतरीन कलाकार हैं। लगातार टूटते अजय कुमार के अंदर छिपे सपनों को बशीर अहमद ने जीवंत किया है। पंजाबी प्रॉपर्टी डीलर पिंकी सिंह के रोल में सतीश कौशिक ने जमकर ओवर ऐक्टिंग की है।

डायरेक्शन: तारीफ करनी होगी कि यंग डायरेक्टर संजय अमर स्टार्ट टू लास्ट स्क्रिप्ट से नहीं भटके। प्रॉपर्टी डीलर पिंकी सिंह के किरदार को बेवजह खींचा गया है। इस छोटी सी स्क्रिप्ट में गानों से बचा जा सकता था।


संगीत: ऐसा कोई गाना नहीं, जिसका पहला अंतरा भी सिनेमा हॉल से निकलने के बाद जुबां पर आए।

क्यों देखें: अगर चालू मसाला फिल्मों की भीड़ के बीच कुछ नया देखना चाहते हैं तो फिल्म एक बार देखी जा सकती है। 
