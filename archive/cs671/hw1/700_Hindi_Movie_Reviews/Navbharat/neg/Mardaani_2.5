पिछले लंबे अर्से से हम महिला सुरक्षा की बातें करने में लगे हैं। हर रोज इस टॉपिक को लेकर नेता बयान देने में लगे हैं। महिला संगठन और दूसरे कई संगठन अपनी राजनीति की दुकान को चमकाने में लगे हैं। ठीक उसी वक्त हमारे देश में औसतन आठ मिनट में एक लडकी का अपहरण हो जाता है। पिछले दिनों एक सरकारी संगठन द्वारा जारी आंकड़ों पर गौर करें तो आज हमारा देश चाइल्ड सेक्स का बड़ा केंद्र बन चुका है। यश राज बैनर की इस फिल्म में इस समस्या को उठाने की पहल तो की गई लेकिन चालू मसालों के मोह में डायरेक्टर अपने मकसद से कहीं दूर चले गए।

कहानी: शिवानी रॉय (रानी मुखर्जी) मुंबई पुलिस क्राइम ब्रांच की सीनियर इंस्‍पेक्‍टर हैं। शिवानी अपने पति डॉ. बिक्रम रॉय (जीशु सेनगुप्‍ता) और अपनी भतीजी मीरा के साथ रहती हैं। शिवानी को मीरा से बेहद प्यार है और वह उसे किसी चीज की कमी कभी महसूस नहीं होने देती। मुंबई पुलिस में शिवानी रॉय की इमेज ऐसी दबंग पुलिस अफसर वाली बनी हुई है जो किसी भी क्राइम का छोटे से छोटा सुराग निकालकर उसे अंजाम तक पहुंचाती है। इसलिए मुंबई पुलिस अक्सर शिवानी को महिला अपराध और ड्रग्स माफिया से जुड़े मामलों की जांच का जिम्मा सौंपती है।

मुंबई में क्रिमिनल से लगातार फाइट कर रही शिवानी की जिंदगी में उस वक्त बड़ा टर्न आता है जब उसकी भतीजी की खास सहेली प्यारी को देह व्‍यापार माफिया के लोग किडनैप कर लेते हैं। दरअसल, अनाथ प्यारी को एक दिन शिवानी ने रेलवे स्टेशन के पास एक किडनैपर गैंग से बचाकर एक एनजीओ में भिजवा दिया था। अक्सर एनजीओ के ऑफिस में शिवानी अपने साथ भतीजी मीरा को लेकर प्यारी से मिलने जाया करती थी सो मीरा का भी प्यारी से खास लगाव हो गया था। प्यारी के केस की जांच कर रही शिवानी को पता चलता है उसे शहर में सक्रिय एक किडनैपर गैंग ने दूसरे गैंग को बेच दिया है। प्यारी के किडनैप होने के इस केस की तहकीकात शिवानी खुद करने का फैसला करके इस गैंग के छोटे गुर्गों को पकड़ना शुरू करती है। शिवानी जब मंजिल के पास पहुंचने वाली होती है उस वक्त किडनैपर्स गैंग का सरगना करण रस्तोगी (ताहिर भसीन) उसे कॉल करके पूछता है कि वह उसका पीछा छोड़ने की कितनी कीमत लेगी। शिवानी अब पूरी तरह से इस केस को सुलझाने में लग जाती है।

ऐक्टिंग: पिछले लंबे अर्से से रानी का नाम सिर्फ आदित्य चोपड़ा के साथ शादी की वजह से मीडिया में आ रहा था। लेकिन 'मर्दानी' में शिवानी के किरदार को अपने अलग ढंग से निभाकर रानी ने खुद को एकबार फिर साबित कर दिखाया। रानी की डायलॉग डिलीवरी पुलिसिया अंदाज में है। यकीनन अकेली रानी ने अपने कंधों पर लगभग पूरी फिल्म को उठाकर रखा है। मानव तस्करी गैंग के हेड करण भसीन के किरदार में ताहिर की तारीफ करनी होगी। ताहिर के अंदाज और उनके स्टाइल को देखकर लगता है कि वह इंडस्ट्री में लंबी पारी खेलने वाले खिलाड़ी हैं। रानी के पति के किरदार में बांग्ला अभिनेता जीशू सेन गुप्ता को कुछ खास करने का मौका नहीं मिला।

निर्देशन: लंबे अर्से बाद एकबार फिर यश राज बैनर और अपनी चहेती अभिनेत्री रानी मुखर्जी के साथ प्रदीप सरकार ने एक औसत फिल्म बनाई है। यकीनन उन्होंने टाइटल के मुताबिक 'मर्दानी' को असलियत के बेहद नजदीक रखने की अच्छी पहल की है, लेकिन उन्होंने कहानी के दूसरे किरदारों को शिवानी के सामने बौना बना कर रख दिया। सिवाय ताहिर के, दूसरा ऐसा कोई और किरदार नहीं है जो कहानी का अहम हिस्सा हो। स्क्रिप्ट की डिमांड के मुताबिक सरकार ने फिल्म में गाने नहीं रखे। कहानी में जरा भी नयापन नहीं है। स्क्रिप्ट कई जगह बेहद कमजोर है। हां, मुंबई और दिल्ली की बेहद भीड़ भाड़ वाली आउटडोर लोकेशन में प्रदीप ने फिल्म के बड़े हिस्से को शूट करने में काफी मेहनत की है। काश! इतनी मेहनत वह फिल्म की स्क्रिप्ट को दमदार बनाने में भी करते।

क्यों देखें: इस फिल्म को देखने की खास वजह फिल्म में दिया गया संदेश है। 'मर्दानी' में रानी आपको कई सीन्स में चुलबुल पांडे तो कुछ सीन्स में बाजीराव सिंघम की तरह नजर आएंगी। सेंसर ने इस फिल्म को ए सर्टिफिकेट दिया है। इस वजह से दर्शकों की संख्या यकीनन सीमित रहेगी। हां, अगर आप रानी के फैन हैं तो इस फिल्म को मिस न करें क्योंकि इसमें आपकी चहेती स्टार अलग है। 
