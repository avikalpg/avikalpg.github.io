ऐलियंस, अक्षय कुमार और आइटम नंबर, इन तीनों के कॉकटेल से बनी है निर्देशक शिरीष कुंदर की नई फिल्म जोकर। पिछले साल जब इस फिल्म का ऐलान हुआ तब इसे 3डी में बनाने की बात कही गई। फिल्म पूरी होने से कुछ अर्सा पहले प्रॉडक्शन कंपनी ने अपना यह इरादा बदल दिया और फिल्म को बच्चों की फिल्म कहकर प्रचारित किया जाने लगा। शिरीष इससे पहले अक्षय, सलमान और प्रीति जिंटा को लेकर 'जानेमन' बना चुके हैं जो बुरी तरह से फ्लॉप हुई थी। शिरीष ने अपनी लिखी स्क्रिप्ट पर फिल्म बनाने का फैसला किया तो अपनी पिछली फिल्म में काम कर चुके अक्षय कुमार से मिले। अक्षय को स्क्रिप्ट पसंद आई और अक्षय बतौर को-प्रड्यूसर भी इस फिल्म से जुड़ गए। इन दिनों जब शाहरुख, सलमान, आमिर, जैसे टॉप स्टार भी अपनी फिल्म प्रमोट करने में दिन-रात लगा देते हैं, अचानक अक्षय कुमार फिल्म की प्रमोशन से नदारद हो गए।

कहानी: अगस्त्य (अक्षय कुमार) लंबे अर्से से दूसरे ग्रहों में ऐलियंस की मौजूदगी पर रिसर्च कर रहा है। बरसों बाद अगस्त्य अपने बीमार पिता से मिलने अपने गांव पगलापुर आता है । इस गांव को पागलों का गांव भी कहा जाता है। अगस्त्य गांव की दुर्दशा देखकर हैरान हो जाता है। इक्कीसवीं सदी में भी उसके गांव में बिजली, पानी जैसी बुनियादी सुविधाएं भी मौजूद नहीं है। अगस्त्य को उस वक्त और ज्यादा हैरानी होती है जब उसे पता लगता है कि उसके गांव को सरकारी अधिकारी अपने स्टेट का हिस्सा मानने को तैयार नहीं। गांव वालों की बेबसी, गरीबी और बदहाली देख अगस्त्य वहीं रुकने का फैसला करता है। वह कुछ ऐसा करना चाहता है जिससे उसके गांव का नाम चमक उठे। इसके लिए अगस्त्य एक प्लान बनाता है। वह अपने पास मौजूद उपकरणों की मदद से ऐलियंस से कम्यूनिकेट करने के बाद ऐसा कुछ करता है कि पूरे देश का मीडिया और हर कोई पगलापुर को देखने को मजबूर हो जाता है।

ऐक्टिंग: राज खुराना के रोल में अक्षय कुमार बस ठीक-ठाक रहे। गांव आने के बाद सूट-बूट छोड़ धोती-कुर्ता पहने अक्षय का लुक लगान के भुवन की याद ताजा दिलाता है। अगस्त्य और ऐलियंस के बीच घूमती इस कहानी में बाकी किरदारों को पनपने का ज्यादा मौका नहीं मिला। ऐसे में सोनाक्षी फिल्म में शोपीस बनकर रह गई हैं। अन्य कलाकारों में श्रेयस तलपड़े और संजय मिश्रा कुछ प्रभावित करते हैं।

डायरेक्शन: शिरीष ने ऐसे सब्जेक्ट पर फिल्म बनाने की हिम्मत दिखाई जिससे ग्लैमर इंडस्ट्री के नामी मेकर दूर रहना बेहतर समझते हैं। वहीं कमजोर स्क्रिप्ट के अलावा सीमित बजट और कमजोर तकनीक के चलते शिरीष अपने मकसद में कामयाब नहीं हो पाए। इंटरवल के बाद लगता है उनका मकसद किसी भी तरह फिल्म को खत्म करना था। यही वजह है अचानक पर्दे पर 'द एंड' लिखा आता है तो दर्शक खुद को ठगा हुआ सा पाता है।

संगीत: चित्रांगदा सिंह पर फिल्माया आइटम नंबर इकलौता ऐसा गाना है जो कुछ म्यूजिक चार्ट में टॉप फाइव की लिस्ट तक पहुंचा है।

क्यों देखें: फिल्म में ऐसा कुछ खास नहीं कि आपसे इस फिल्म को देखने की सिफारिश की जाए। फिर भी, अगर सिर्फ बच्चों को थोड़ा बहुत खुश करना चाहते है तो फिल्म एकबार देखी जा सकती है।
