करीब तीन साल पहले 'फंस गए रे ओबामा' बना चुके निर्माता अशोक पांडे ने इस बार जब महंगाई जैसे हॉट सब्जेक्ट पर फिल्म बनाई तो उनकी इस फिल्म से दर्शकों की कुछ ज्यादा ही उम्मीदें थी। महंगाई एक ऐसा सब्जेक्ट है जो हर किसी को छूता है। हर कोई महंगाई के चक्रव्यूह में अपनी खुद की दास्तां पर्दे पर देखना चाहता है। ऐसे में स्क्रिप्ट राइटर और निर्देशक के पास इस सब्जेक्ट में कुछ ऐसे पंच फिट करने का मौका होता है जो दर्शकों की दुखती नस पर हाथ रखे, अफसोस करे। डायरेक्टर अंशुल शर्मा ने इस हॉट सब्जेक्ट पर फिल्म तो बनाई, लेकिन फिल्म में ऐसा मसाला डालना भूल गए जो इसे चटपटा बनाता। करीब दो घंटे की फिल्म धीरे-धीरे आगे खिसकती है, कहानी की रफ्तार कुछ इस कद्र धीमी है कि आप किसी भी सीन से फिल्म देखें आपको समझ आ ही जाएगी। डायरेक्टर ने मंहगाई से लड़ने का जो फॉर्म्युला पेश किया है हर किसी के पल्ले नहीं पड़ता, वहीं मिडिल क्लास फैमिली पर महंगाई की मार को डायरेक्टर सटीक ढंग से दिखाने में नाकाम रहे हैं। हां, फिल्म के बीच-बीच में साइकल पंक्चर लगाने और योग सीखाने वाले वेदपाल का विदेशी बैंकों में जमा अरबों रुपए के काले धन को देश में लाकर हर नागरिक को चार-चार लाख रुपए मिलने वाले कई सीन्स अच्छे बन पड़े हैं। बेशक, डायरेक्टर ने वेदपाल के किरदार को बाबा रामदेव से जोड़ने की कोशिश की है। फिल्म की कहानी हरियाणा के सोनीपत की छोटे-सी गली में रहने वाले एक परिवार की है, लेकिन सोनीपत में पहाड़ और तालाब पर बना पुल देखकर लगता है डायरेक्टर ने भोपाल की किसी लोकेशन को सोनीपत बनाकर पेश किया है।

कहानी: पुतनलाल संजय मिश्रा, हरियाणा सरकार के पशु प्रजनन डिपार्टमेंट में काम करता है। पुतन की फैमिली में उसकी वाइफ नूरी (प्रगति पांडे) के अलावा एक नकारा छोटा भाई गोपाल (रंजन छाबडा), रिटायर्ड पिता नागपाल (विश्वमोहन) हैं। नूरी घर में ब्यूटी पार्लर चलाती है। पुतन जब भी राशन की दुकान पर राशन खरीदने जाता है हर बार कीमतों में इजाफा पाता है। पुतन एक-एक पैसा बचाने में यकीन रखता है। पुतन के घर में खीर बने महीने हो गए हैं, वहीं पिता को उनकी पसंदीदा मटनकरी खाने को आखिरी बार कब मिली उन्हें याद तक नहीं। इस बीच राज्य सरकार बिना ब्याज रोजगार के लिए एक लाख रुपए का सरकारी ऋण देने की योजना लॉन्च करती है। पुतन को लगता है इस लोन से वह अपने किचन का हर आइटम थोक में खरीदकर स्टोर करे तो अगले तीन सालों तक उस पर महंगाई की मार नहीं पड़ेगी। पुतन अपने बेरोजगार भाई गोपाल के नाम पर लोन लेकर हर आइटम जमा करता है। पुतन को अब अगले तीन साल तक इनके दाम बढ़ने का खौफ नहीं है; पुतन को उस वक्त झटका लगता है जब लोन इंस्पेक्टर (जाकिर हुसैन) उसके भाई की दुकान की चेकिंग करने पहुंचता है। पुतन ने दुकान तो खोली नहीं, लोन इंस्पेक्टर जब पुलिस ऐक्शन की धमकी देता है, तो पुतन वाइफ के ब्यूटी पार्लर का साइज कम करके दुकान तो खोलता है, लेकिन दुकान में रखा सामान बेचता नहीं है। लोन इंस्पेक्टर को लगता है दुकान में रखा आइटम बेची नहीं जा रहा तो वह दोबारा चेकिंग के लिए आता है। इस बार पुतन कुछ ऐसा करके दिखाता है कि लोन इंस्पेक्टर कुछ समझ नहीं पाता।

ऐक्टिंग: पुतन के रोल में संजय मिश्रा फिल्म का सबसे बडा प्लस पॉइंट है। घर में बैठे रिटायर्ड पिता के किरदार में विश्व मोहन खूब जमे हैं। पुतन की वाइफ नूरी के किरदार को प्रगति पांडे प्रभावित करती हैं। पुतन के छोटे भाई बने गोपाल के रोल में रंजन छाबड़ा कुछ खास नहीं कर पाए। छोटी-सी भूमिका के बावजूद साइकल पंक्चर लगाने और योग सिखाने वाले वेदपाल के किरदार में सीताराम पांचाल ने अपने किरदार को रोचक बनाने के लिए मेहनत की है।

डायरेक्शन: दिल को छू लेने वाले सब्जेक्ट के साथ बतौर निर्देशक अंशुल शर्मा इंसाफ नहीं कर पाए। इंटरवल से पहले फिल्म रेंगते हुए आगे खिसकती है, तो इंटरवल के बाद फिल्म में जब कुछ जान आती है तो जरूरत से ज्यादा लंबा क्लाइमेक्स अखरता है। हां, फिल्म के आखिर में अंशुल ने गोपाल की शादी के मौके पर फिट मीका के आइटम सॉन्ग में फिल्म की पूरी यूनिट को दिखाने का अच्छा काम किया।

संगीत: काश, फिल्म में महंगाई की मार से जुड़ा कोई गाना संगीत निर्देशक जोड़ते तो शायद फिल्म का क्रेज कुछ बढ़ जाता। बेशक, लोकगीतों के स्टाइल में कुछ गानें फिल्म में हैं तो सही, लेकिन उनके ऐसा दमखम नहीं जो जुबां पर आ सकें।

क्यों देखें: हर रोज तेजी से बढ़ती महंगाई की मार को कुछ वक्त तक खत्म करने का यह फिल्मी फॉर्म्युला देखने-सुनने में अच्छा लगता है, लेकिन कमजोर स्क्रिप्ट और सतही निर्देशन आपकों अपसेट कर सकता है। 
