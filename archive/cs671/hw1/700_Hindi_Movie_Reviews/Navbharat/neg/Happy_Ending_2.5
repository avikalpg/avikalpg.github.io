यकीनन बॉलिवुड फिल्मों में आज से नहीं, बरसों पहले से प्रड्यूसर, ऐक्टर अपनी फिल्म के डायरेक्टर को फिल्म में वही मसाले और फॉर्म्युले फिट करने के लिए कहते रहे हैं, जो बॉक्स आफिस पर उनकी फिल्म को हिट कराने के साथ उन्हें मालामाल भी कर सकें। बेशक, चंद साल पहले तक इंडस्ट्री में 100-200 करोड़ क्लब का नामोनिशान तक नहीं था, सो उस वक्त प्रॉडक्शन कॉस्ट वसूलने के बाद अगर कंपनी अच्छा-खासा मुनाफा भी कमा जाए तो फिल्म की सक्सेस पार्टी पक्की समझी जाती थी। यकीनन, इन मसाला फिल्मों को देखते हुए आप कहीं भी कहानी में नजर आने वाले किरदार और स्क्रीन पर नजर आ रहे रोचक , मनमोहक मसालों को रियल लाइफ की घटनाओं के साथ तुलना ना करने लग जाएं, वर्ना फिल्म का मजा चौपट हो जाएगा, और आप खुदको ठगा पाएंगे। ऐसी फिल्मों को जब देखने जाएं, तो बस इतना खयाल रखें कि रियल लाइफ में जो कभी भी नहीं हो सकता, वहीं सब कुछ आपने देखना है।

डायरेक्टर जोड़ी राज-कृष्णा की यह नई फिल्म भी कहीं ना कहीं बॉलिवुड फिल्मों में नजर आने वाले इन्हीं फॉर्म्युलों का खुलकर मजाक उड़ाती है। वैसे अगर इस डायरेक्टर जोड़ी की पिछली फिल्मों 99, शोर इन द सिटी और गो गोवा गॉन पर नजर डालें, तो इस जोड़ी ने अभी तक थ्रिलर फिल्में ही बनाई है, लेकिन सैफ के साथ अजीबोगरीब हॉररनुमा कॉमिडी फिल्म गो गोवा गॉन बना चुकी इस डायरेक्टर जोड़ी ने इस बार उनके लिए इस बार उनके बैनर के लिए ऐसी रोमांटिक कॉमिडी बनाने की कोशिश की है, जिसमें वह कुछ हद तक कामयाब भी रहे है। छोटे नवाब और बेगम करीना कपूर खान की जोड़ी के साथ शुरू हुई इस फिल्म में दर्शकों को एंड तक करीना का इंतजार रहता है, लेकिन यह इंतजार बस इंतजार बनकर ही रह जाता है।

कहानी: यूडी उर्फ योगी (सैफ अली खान ) ऐसा राइटर है जिसकी लिखी किताब साढ़े पांच साल पहले मार्केट में आई और इसी इकलौती किताब ने यूडी को बेस्ट सेलर बुक का राइटर होने का तमगा दिलवा दिया। बेशक, यूडी के फैंस और उसके प्रकाशकों को उसकी अगली किताब का बेसब्री से इंतजार है, लेकिन यूडी तो अपनी पहली ही किताब के बाद लगातार मिल रही मोटी रॉयल्टी की कमाई को अपनी रंगीन मिजाजी और अपने शौक पूरा करने में ही डूबाने में लगा है। यूएसए में सेटल यूडी की लाइफ में अब तक कितनी लडकियां आईं और चली गईं, इस बारे में उसे बात करना तक पसंद नहीं है। दरअसल, यूडी अपनी किसी भी गर्लफ्रेंड के साथ कभी भी पूरी तरह से ईमानदार नहीं रहा। यूडी की प्रेमिका किसी से भी शादी कर ले, इससे उसका कुछ लेना-देना नहीं। आलम यह है कि यूडी से लंबे वक्त तक चले अफेयर के बाद भी जब दिशा ( प्रीति जिंटा) को महसूस हुआ यूडी की शादी में जरा भी दिलचस्पी नहीं तो उसने शादी कर ली। दिशा अब 3 बच्चों के मां बन चुकी है, लेकिन यूडी से उसकी दोस्ती बरकरार है। दिशा का जब भी अपने हज्बंड से किसी बात पर झगड़ा होता है तो वह अपने बच्चों के साथ यूडी के घर आ जाती है। यूडी पिछले कुछ अर्से से अपसेट और परेशान चल रहा है। दरअसल, यूडी की लिखी किताब की रॉयल्टी आने का सिलसिला थम सा गया है , लंबे अर्से से उसने कहानियां तो कई लिखीं, लेकिन हर बार जब उसे कहानी की हैपी एंडिंग नहीं मिली, तो उसने कहानी बीच में ही छोड़ दी। वहीं, अब मार्केट में इंडिया से आई यंग खूबसूरत राइटर आंचल (इलियाना डिक्रूज) की लिखी किताब टॉप पर है, और प्रकाशक आंचल की अगली किताब को अभी से साइन करने में लगे है। यूडी की परेशानी का एक सबब डेंटिस्ट विशाखा (कल्कि कोचलीन) भी है, जो लंबे अर्से से यूडी को रिझाने में लगी है, पर अब यूडी की उसमें ज्यादा दिलचस्पी नहीं रही। सो अब वह विशाखा से ब्रेकअप चाहता है। इसी बीच यूडी की लाइफ मे आंचल की एंट्री होती है। आंचल की लगातार बढती लोकप्रियता से यूडी खुद को असुरक्षित भी महसूस करने लगता है। यूडी-आंचल की इस स्टोरी के साथ-साथ इस कहानी का एक अहम किरदार अरमान (गोविंदा) भी है। बॉलिवुड में सिंगल स्क्रीन का सुपरस्टार अरमान (गोविंदा) अब मल्टिप्लेक्स मार्केट में भी अपनी पहचान बनाना चाहता है। इसी चाह में अरमान मुंबई से यूएसए आया है, ताकि उसे अपनी अगली फिल्म के लिए टोटली डिफरेंट स्क्रिप्ट मिल जाए जो उसे मल्टिप्लेक्स कल्चर में भी फिट कर सके। स्टार अरमान के लिए स्क्रिप्ट लिखने की डील फाइनल हो जाती है। यहां भी स्क्रिप्ट की हैपी एंडिंग अटक जाती है।
ऐक्टिंग: बुलेट राजा और हमशक्ल में अपने फैंस को निराश कर चुके सैफ अली खान ने यूडी के किरदार को अच्छे ढंग से निभाया है। वैसे भी अगर सैफ की पिछली कुछ फिल्मों में निभाए उनके कंफ्यूज किरदार देखें तो हर बार ऐसे रोल में सैफ खूब जमे है। इलियाना के किरदार को देखकर मानना होगा कि वह लगातार इम्प्रूव कर रही हैं। हां, कल्कि अपने किरदार में फिट नहीं रही। गोविंदा की कमबैक धमाकेदार कही जा सकती है, किल दिल के बाद इस बार भी गोविंदा ने अपनी अलग किस्म की अदाओं से अपने फैंस को खुश करने की अच्छी कोशिश की है।

निर्देशन: डायरेक्टर जोड़ी की तारीफ करनी होगी कि उन्होंने विदेश में जाकर बस चुके इंडियन राइटर्स के हिंदी बोलने के स्टाइल को बेहतरीन ढंग से पेश किया है। वहीं, हमारे फिल्मकारों के लगातार बढ़ते अंग्रेजी प्रेम को भी अच्छे ढंग से पेश किया गया है, हिंदी में फिल्में बनाने वाले मेकर से लेकर स्टार्स और अब टेक्निशन तक सभी अंग्रेजी के मोह में कैसे जकड़े हैं, इसकी झलक राज और कृष्णा ने बखूबी पेश की है। ऐसा लगता है फिल्म के प्रड्यूसर कम हीरो सैफ अली खान के किरदार को ज्यादा फुटेज और उनका किरदार को दमदार बनाने के लिए गोविंदा के किरदार पर डायरेक्टर जोड़ी ने ज्यादा मेहनत नहीं की। इंटरवल से पहले कहानी की सुस्त रफ्तार दर्शकों की एक क्लास को अपसेट कर सकती है।

संगीत: फिल्म के गानों का टेस्ट और संगीत कहानी और माहौल के मुताबिक है। यंगस्टर्स को लुभाने की चाह में सचिन-जिगर की जोड़ी ने म्यूजिक में कई नए प्रयोग किए है, जो कहानी पर तो बेशक फिट हैं, लेकिन हर क्लास के म्यूजिक लवर्स को लुभाने वाली बात संगीत में नहीं।

क्यों देखें: ऐसी कन्फ्यूज लव स्टोरी जिसका एंड आप फिल्म स्टार्ट होने के 20-25 मिनट में ही जान जाते है, लेकिन सैफ का कुछ डिफरेंट लुक और गोविंदा के सिक्स पैक का क्रेज आपको थिअटर तक खींच सकता है। फैमिली क्लास और टोटली साफ-सुथरी फिल्में देखने वाली क्लास को यह हैपी एंडिंग सैड कर सकती है। हां, मेजर सेंटर और मल्टिप्लेक्स कल्चर में ऐसी एंडिंग काफी हद तक फिट हो सकती है। 
