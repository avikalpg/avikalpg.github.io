अगर आपने करीब नौ साल पहले रामगोपाल वर्मा की अजय देवगन स्टारर भूत देखी है तो उस फिल्म के इस कथित सीक्वल को देखकर सिर पीट लेंगे। फिल्म देखने के बाद लगता है कि तमाम दावों के उलट रामू ने इस फिल्म के लिए जरा भी मेहनत नहीं की। पूरी फिल्म में आप कहानी ढूंढते रह जाएंगे। 'रंगीला', 'सत्या', 'सरकार' जैसी फिल्में बना चुके रामू थ्री डी जैसी लेटेस्ट तकनीक का इस्तेमाल कर ऐसी लचर, कमजोर फिल्म भी बना सकते हैं तो उन पर तरस खाने के अलावा और किया क्या जा सकता है। पूरी फिल्म एक बंगले और और आधा दर्जन भर किरदारों जिनमें हीरो तरुण, तरुण की वाइफ नम्रता, बेटी निम्मी, बेटा तमन और तरुण की बहन और उसके नौकर लक्ष्मण प्रसाद के इर्द-गिर्द घूमती है।

कहानी: तरुण अवस्थी ( जे. डी. चक्रवर्ती) आर्किटेक्ट हैं। तरुण को एक आलीशान बंगला कम किराए पर मिलता है। तरुण की पत्नी नम्रता (मनीषा कोइराला) को इस बंगले को लेकर पहले दिन से ही शक हो जाता है कि इतना आलीशान बंगला उन्हें इतने कम किराए पर क्यों मिला। तरुण की छह साल की बेटी निम्मी (अलयाना शर्मा ) को अपने रूम में प्यारी सी गुड़िया मिलती है, जिसे निम्मी शब्बो के नाम से बुलाने लगती है। इस बंगले में आने के चंद दिनों बाद ही निम्मी में अजीबोगरीब बदलाव नजर आने लगते हैं। निम्मी हर वक्त एक खाली जगह की ओर इशारा करके वहां अपनी अदृश्य सहेली शब्बो को देखती है और उससे बातें करने लगती है। इसी बीच तरुण की बहन भी बंगले में रहने आती है। तरुण के घरेलू नौकर लक्ष्मण को लगता है कि निम्मी में किसी आत्मा का वास है और घर में पूजा-पाठ कराना चाहिए। तरुण को उसकी बातों पर जरा भी यकीन नहीं, लेकिन कुछ दिनों बाद ही निम्मी में जबर्दस्त बदलाव आने लगते हैं और रात को बंगले में अजीबोगरीब आवाजें सुनाई देने लगती है। तरुण की बहन बंगले में कैमरे फिट करा देती है। अगले दिन तरुण और नम्रता जब कैमरे की रिकॉर्डिंग देखते हैं तो उनके होश गुम हो जाते हैं।

ऐक्टिंग: बॉलिवुड को बाय-बाय बोल चुकीं नेपाली बाला मनीषा कोइराला ने रामू की इस सी क्लास फिल्म से वापसी करने की गलती है। न तो मनीषा ने खुद को फिल्मों में वापसी के लायक किया और न ही उनके किरदार में जरा भी दम था। फिल्म के कई दृश्यों में तो मनीषा ही दर्शकों को डराने का काम करती है। जे. डी. चक्रवर्ती के लिए फिल्म में कुछ था हीं नहीं। मधु शालिनी फिल्म में बस शो पीस बनकर रह गईं। हां, नन्ही अनन्या शर्मा अपने किरदार में कुछ जमी हैं।

डायरेक्शन: लगता है रामू के किसी तीसरे, चौथे नंबर के सहायक ने यह फिल्म बनाई है। वहीं, अगर रामू ने इस फिल्म को वाकई निर्देशित किया है तो यकीनन यह उनके करियर की सबसे कमजोर फिल्मों में दर्ज की जानी चाहिए।

क्यों देखें: ऐसा कुछ है ही नहीं कि हम अपने पाठकों से इस फिल्म को देखने को कहे। हां , अगर थ्री डी के शौकीन हैं तो एकाध बेहतरीन थ्री डी सीन के लिए डेढ़ घंटे हॉल में जरूर बैठें।
