भट्ट कैंप की ज्यादातर फिल्में किसी विदेशी फिल्म से प्रेरित या फिर उसकी कॉपी मिलेंगी। इस बार भट्ट कैंप ने हॉलिवुड मूवी 'द हिडन फेस' के रीमेक राइट्स हासिल करने के बाद 'मर्डर 3' बनाई है। इसी फिल्म से बैनर के आका मुकेश भट्ट के साहबजादे विशेष भट्ट बतौर डायरेक्टर अपने फिल्मी करियर की शुरुआत कर रहे थे। लेकिन अफसोस, विदेश से फिल्म मेकिंग की स्टडी करने के बावजूद उन्होंने कुछ नया करने के बजाय उन्हीं पुराने मसालों को फिल्म का हिस्सा बनाया, जो उनके बैनर की फिल्मों में नजर आता रहा है। इस कैंप की पिछली फिल्मों की तरह उनकी यह फिल्म भी क्राइम और सेक्स के ही इर्द-गिर्द घूमती है।

इस सीरीज की पिछली दोनों फिल्मों से इस फिल्म का कोई लेना देना नहीं है। पिछली दोनों फिल्मों की यूएसपी इमरान हाशमी और सुरीला संगीत इस फिल्म से गायब है। फिल्म की दोनों हॉट हिरोइनों की ब्यूटी को ज्यादा से ज्यादा परोसने के चक्कर में विशेष कुछ ऐसे उलझे कि उन्होंने कहानी को ऐसे मोड़ पर खत्म किया, जहां दर्शक खुद को ठगा महसूस करता है।

कहानी : विक्रम (रणदीप हुड्डा) और रोशनी (अदिति राव हैदरी) एक दूसरे से प्यार करते हैं। विक्रम कैपटाउन में एक स्ट्रगलर फैशन फोटोग्राफर है। अचानक विक्रम को एक नामी ऐड एजेंसी के साथ इंडिया में फोटोग्राफी की डील मिलती है। रोशनी और विक्रम मुंबई आ जाते हैं। विक्रम जल्दी ही नाम और दौलत कमाता है और शहर से दूर एक बंगला खरीदता है। अचानक एक दिन रोशनी विक्रम के नाम एक विडियो मेसेज छोड़कर गायब हो जाती है।

इसके बाद विक्रम पर बार गर्ल निशा (सारा लॉरेन) मेहरबान हो जाती है। विक्रम का दिल अब निशा पर आ जाता है। निशा अपना घर छोड़ विक्रम के वीरान बंगले में रहने आ जाती है। बंगले में निशा को कभी बाथरूम में लगे वॉश बेसिन से अजीब आवाजें सुनाई देती हैं, तो कभी ठंडे पानी के शावर से अचानक गर्म पानी निकलने लगता है। निशा को यकीन हो जाता है कि बंगले में विक्रम और उसके अलावा कोई तीसरा यानी भूत भी है। इसी बीच पुलिस के दो अफसर रोशनी के गुम होने की जांच शुरू करते हैं।

ऐक्टिंग : फैशन फोटोग्राफर के किरदार में रणदीप का सिलेक्शन समझ से परे है। पूरी फिल्म में अदिति राव हैदरी और सारा लॉरेन के बीच कैमरे के सामने अपनी ब्यूटी को ज्यादा से ज्यादा परोसने की होड़ लगी रही। बार गर्ल निशा के किरदार में सारा ने हॉट और किस सीन के अलावा कुछ नहीं किया। वहीं, अदिति के हिस्से में कई अच्छे सीन आए हैं।

डायरेक्शन : यंग डायरेक्टर विशेष भट्ट ने कुछ नया करने की पहल तो की, लेकिन अपने बैनर की फिल्मों में परोसे जाने वाले मसालों का मोह छोड़ नहीं पाए। कुछ नया करने की चाह में विशेष ने फिल्म को उस मोड़ पर छोड़ा, जो आम दर्शकों की समझ से परे है। सिर्फ दो घंटे की फिल्म में विशेष अगर दर्शकों बांध नहीं पाए, तो इसे उनके निर्देशन की कमजोरी माना जाएगा।

संगीत : इस सीरीज की पिछली फिल्मों का म्यूजिक रिलीज से पहले ही सुपरहिट था। दूसरी तरफ, इस फिल्म में ऐसा कोई गाना नहीं जो हॉल से बाहर निकलने के बाद आपको याद रहे।

क्यों देखें : कैपटाउन, साउथ अफ्रीका की बेहतरीन लोकेशन और गजब फोटोग्राफी फिल्म का प्लस पॉइंट है। अधूरा क्लाइमेक्स, रणदीप-सारा की कमजोर ऐक्टिंग फिल्म के माइनस पॉइंट हैं। बेशक, सेंसर ने फिल्म पर उदारता बरती हो, लेकिन अगर फैमिली के साथ जा रहे हैं, तो याद रहे फिल्म में हॉट बेडरूम और किस सीन की कमी नहीं है।
