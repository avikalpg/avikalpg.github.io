इस हफ्ते रिलीज हुई अभय देओल की यह फिल्म दर्शकों की एक खास क्लास को अपनी ओर खींचने का दम रखती है। बेशक, इस फिल्म के लीड हीरो अभय देओल की पहचान पहले से लीक से हटकर बनी फिल्मों के लिए की जाती है। अभय की यह फिल्म इन दिनों आ रही चालू मसाला फिल्मों की भीड़ से तो अलग है, लेकिन डायरेक्टर ने अपनी बात को कहने के लिए ऐसी बात का सहारा लिया है जो किसी भी क्लास के दर्शक को आसानी से हजम नहीं हो सकती। अगर बॉक्स आफिस की बात की जाए तो कहीं से ऐसा नहीं लगता कि अभय की यह अलग पसंद दर्शकों की किसी भी क्लास की कसौटी पर खरी उतरने का दम रखती है। ऐसा लगता है, फिल्म की प्रॉडक्शन और डिस्ट्रिब्यूशन कंपनी को भी पहले से ऐसा आभास था उनकी फिल्म एक बेहद खास क्लास को ही पंसद आ सकती है, यही वजह है इसे दिल्ली एनसीआर सहित ज्यादातर सेंटरों में सिर्फ मल्टिप्लेक्स थिएटरों पर ही प्रदर्शित किया गया।

कहानीः फिल्म की कहानी दो ऐसे अनजान लोगों की है जो ना तो एक दूसरे को जानते है और ना पहले कभी आपस में मिले है। इसके बावजूद इन दोनों की जिंदगी एक दूसरे से बेहद प्रभावित है। अमित शर्मा (अभय देओल) और समरा (प्रीति देसाई) एक दूसरे से मिले नहीं फिर भी इन दोनों की लाइफ में ऐसा बहुत कुछ हो रहा है जो इनकी पर्सनल लाइफ को कहीं ना कहीं बेहद प्रभावित कर रहा है। लाइफ में अमित ने जब भी कुछ कुछ करने की कोशिश की उसे निराशा ही हाथ लगी। वहीं , समरा टॉप डांसर बनकर डांस की दुनिया में अपना नाम कमाना चाहती है, समरा अपनी मां (लिलेट दुबे) के साथ रहती है। समरा अपने डांसर बनने के सपने को साकार करने के लिए एक एक डांस रिऐलिटी शो में हिस्सा लेती है। इस शो के रिजल्ट जिस साइट से आने है उस शो की वेबसाइट को अमित हैक कर देता है।

दरअसल, अमित की गर्लफ्रेंड राधिका (गीता त्यागी) इस डांस शो के प्रड्यूसर की खातिर अमित को छोड़कर चली जाती है। अमित को लगता है अगर इस शो की वेबसाइट हैक करने में कामयाब होता है तो शो के प्रडयूसर की छुट्टी हो जाएगी। अमित शो की वेबसाइट हैक करने में कामयाब होता है। शो की साइट हैक होने की वजह से समरा शो से आउट हो जाती है। साइट हैक होने की वजह से समरा को बहुत कम वोट मिल पाते है। दूसरी और , अमित की मां (रति अग्निहोत्री) उसकी शादी अपनी पसंद की लड़की से करना चाहती है। अमित की मां अपनी पसंदीदा लडकी से उसकी सगाई पक्की करती है। ऐन वक्त अमित ऐसा कुछ करता है जिससे सारी बात बिगड़ जाती है।

ऐक्टिंगः अमित शर्मा के किरदार को अभय देओल ने अपने काम से प्रभावित किया है। अमित के किरदार को अभय ने कुछ ऐसे अंदाज से निभाया है जिसके चलते अमित का किरदार पर्दे पर जीवंत नजर आता है। समरा के रोल में प्रीति देसाई खूब जमी है। एक स्ट्रगलर डांसर के किरदार में प्रीति ने अच्छी ऐक्टिंग की है। फिल्म में प्रीति के डांस देखने के बाद एहसास होता है वह बेहतरीन डांसर भी हैं। रति अग्निहोत्री, लिलेट दुबे, दर्शन जरीवाला सभी ने अपने काम के साथ न्याय किया है।

निर्देशनः देविका भगत की यह फिल्म आम बॉलिवुड फिल्मों से टोटली अलग और हट कर बनी है। देविका ने बतौर डायरेक्टर कई नए प्रयोग करने की कोशिश तो की है, लेकिन दर्शकों की बहुत बड़ी क्लास इन प्रयोग को शायद ही स्वीकार कर पाए। अमित का शो की साइट को हैक करना , समरा और अमित का एक दूसरे से लंबे वक्त तक ना मिलना और फिल्म का अजीबोगरीब क्लाइमेक्स आम दर्शक की तो छोड़िए मल्टिप्लेक्स क्लास को भी शायद ही पसंद आए। इंटरवल से पहले की फिल्म दर्शकों के सब्र का इम्तिहान लेती है बेशक इंटरवल के बाद बाद कहानी में कुछ टर्न तो लेकिन यह आसानी से हजम नहीं होने वाले।

संगीतः शंकर-एहसान-लॉय का संगीत बेशक अच्छा है। इसके बावजूद फिल्म का कोई भी गाना यंगस्टर्स में अभी हिट नहीं हो पाया है। हां, इन गानों का फिल्माकंन अच्छा बन पड़ा है।

क्यों देखें: यकीनन अभय, प्रीति की वन बाय टू दर्शकों की उस क्लास को पसंद आ सकती है जो अपने दम पर फिल्म को हिट कराना तो दूर प्रॉडक्शन कास्ट तक नहीं निकलवा सकते। ऐसे में इस वीकएंड पर अगर एंटरटेनमेंट , मौजमस्ती के मूड में है तो इस फिल्म को देखकर अपना मूड खराब ना ही करे। फिर भी अभय के पक्के फैन है और अपने पसंदीदा स्टार की फिल्म देखनी ही है तो हम क्या कहें। 
