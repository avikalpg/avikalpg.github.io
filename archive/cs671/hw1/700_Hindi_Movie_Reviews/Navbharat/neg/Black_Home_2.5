बिना किसी प्रमोशन के चंद मल्टिप्लेक्सों में इक्का-दुक्का शोज में रिलीज हुई इस फिल्म के डायरेक्टर आशीष देव की यकीनन तारीफ करनी होगी कि उन्होंने लंबी रिसर्च के बाद एक ऐसे सब्जेक्ट पर फिल्म बनाने का जोखिम उठाया, जो बॉक्स आफिस की डिमांड पर जरा भी खरा नहीं उतरता। लेकिन, बॉलिवुड में लीक से हटकर बन रही टोटली डिफरेंट टाइप के मु्ददों पर बेस्ड फिल्म देखने वाली क्लास इस ब्लैक होम में आकर खुश होगी। वैसे इस मुद्दे को अलग ढंग से यश राज की मर्दानी में पेश किया गया है, लेकिन यह फिल्म मर्दानी का एक्स्टेंशन कही जा सकती है, क्योंकि यहां उन मजबूर लड़कियों को कानूनी तौर से भेजा जाता है और यहीं पर एकबार फिर उन्हें सेक्स की मंडी में जबरन पहुंचा दिया जाता है।

कहानी: एक रिमांड होम में कम उम्र की कमसिन लड़कियों को लाया जाता है। इस रिमांड होम की केयरटेकर मीना (अचिंत कौर) है। पिछले कुछ अर्से से रिमांड होम के बारे में बहुत अलग-अलग तरह की बातें बाहर आ रही हैं। ऐसे में एक खोजी न्यूज चैनल का न्यूज हेड डीके ( आशुतोष राणा) और चैनल की रिपोर्टर अंजलि (सिमरन) इन खबरों की तह तक जाने का फैसला करते हैं। छानबीन के दौरान डीके और अंजलि जब इस रिमांड होम के अंदर हो रही घटनाओं की तह तक पहुंचते है, तभी उनका सामना ऐसे सच से होता है जिसके जिसके तार सत्ता और आला ओहदे पर बैठी पावरफुल हस्तियों से जुड़े हैं। दरअसल, रिमांड होम में रहने वाली लडकियों को राजनेताओं के इशारे पर कहां-कहां भेजा जाता है, इस बारे में उन्हें बहुत कुछ पता चल जाता है। इस रिमांड होम में रहने वाली मिरची (चित्रांशी रावत) का किरदार आपकी आंखों को नम करने का दम रखता है।
ऐक्टिंग: आशुतोष राणा , चित्रांशी रावत और अंचित कौर, तीनों ने बेहतीन ऐक्टिंग की है। आशुतोष और चित्रांशी रावत की तारीफ करनी होगी कि उन्होंने अपने जीवंत अभिनय से अपने किरदारों में ऐसी जान डाली कि उनके आलोचक भी इस फिल्म में उनकी ऐक्टिग देखने के बाद उनके फैन हो जाएंगे।
निर्देशन: आशीष देव ने जबर्दस्त होमवर्क करने के बाद ही इस प्रॉजेक्ट पर काम शुरू किया, यह फिल्म की कहानी, किरदारों को देखकर साफ हो जाता है। हर कलाकर को उन्होंने किरदार के मुताबिक फुटेज दी तो बॉक्स आफिस का मोह दूर रखकर स्क्रिप्ट को कहीं कमजोर नहीं होने दिया।
क्यों देंखें: अगर आप रिमांड होम्स की हकीकत देखना चाहते हैं, तो आपको यह फिल्म जरूर देखनी चाहिए। और हां, रिमांड होम में रहने वालों के साथ होने वाली कू्रता के कई सीन आपको विचलित कर सकते हैं। फिल्म को सेंसर ने अडल्ट सर्टिफिकेट के साथ पास किया है। यही वजह है फिल्म में कई ऐसे सीन भी हैं, जिन्हें देखने से कमजोर दिल वालों को बचना चाहिए। 
