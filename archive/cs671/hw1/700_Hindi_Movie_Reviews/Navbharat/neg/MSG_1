पिछले कई महीनों से लगातार विवादों में रही डेरा सच्चा सौदा के प्रमुख राम रहीम इंसान की यह फिल्म आखिरकार इस शुक्रवार को सिनेमाघरों में पहुंची। देश भर में करीब चार हजार स्क्रीन में रिलीज हुई इस फिल्म को आप सच्चा सौदा डेरा पर बनी एक ऐसी मेगा बजट डॉक्युमेंट्री फिल्म भी कह सकते हैं, जिसमें डेरा प्रमुख की जी भरकर स्तुति की गई है।

रिलीज़ से पहले कुछ धार्मिक संगठनों ने फिल्म की कहानी और किरदारों पर सवाल उठाए, लेकिन अब जब फिल्म दर्शकों की अदालत में है तो फिल्म में ऐसा कुछ भी नजर नहीं आता, जिससे किसी और की भावनाओं को ठेस पहुंचे। अगर हिंदी फिल्म इंडस्ट्री की बात की जाए तो रिलीज से पहले ही बाबा की इस फिल्म ने कई अनोखे रेकॉर्ड अपने नाम किए। पहली बार किसी हिंदी फिल्म में एक ही लोकेशन पर 50 हजार से ज्यादा की भीड़ फिल्म का हिस्सा बनी, तो मल्टिप्लेक्स कल्चर में पहली बार कोई धार्मिक फिल्म रेकॉर्ड स्क्रीन और शोज में रिलीज की गई। ऐसा भी नहीं कि सेंसर बोर्ड की रिवाइजिंग कमिटी ने फिल्म को जस का तस क्लियर किया है, फिल्म के कई उन दृश्यों में जहां बाबा राम रहीम के नाम के साथ चमत्कारिक घटनाओं को जोड़ा गया, वहीं सेंसर ने ऐसे सीन्स की साउंड को डिलीट कर दिया।

फिल्म धर्मगुरु राम रहीम की दास्तां पेश करती है। राम रहीम इस फिल्म में लोगों को ड्रग्स और शराब जैसी लत से दूर कर अपना अनुयायी बनाते हैं, जिसके कारण ड्रग और शराब माफिया उनके दुश्मन बन जाते हैं, लेकिन राम रहीम अपनी चमत्कारी शक्तियों से खुद को और अपने शिष्यों को माफिया से बचाते हैं। राम रहीम की ऐक्टिंग और नाच-गाने की कमजोरियों को फटाफट बदलते सीन से छिपाने की कोशिश की गई है, यानी गानों की एडिटिंग अच्छी है। फिल्म के स्पेशल इफेक्ट्स की क्वॉलिटी बेहद खराब है। अगर ऐक्टिंग की बात की जाए तो सिवाय गौरव गेरा के बाकी सभी कलाकार ऐक्टिंग की एबीसी तक नहीं जानते, ऐसे में उनसे ऐक्टिंग की आस लगाना ही बेइमानी है। यह फिल्म ड्रग्स समेत कुछ अन्य सामाजिक बुराइयों के खिलाफ संघर्ष का एक संदेश देती नजर आती है। 
