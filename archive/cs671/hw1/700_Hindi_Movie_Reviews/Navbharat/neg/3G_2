इस फिल्म की डायरेक्टर और राइटर जोड़ी ने फिल्म शुरू करने से पहले कुछ रोमांचक आंकड़े बटोरे, जिन्हें इन्होंने फिल्म की शुरुआत में दर्शकों के साथ शेयर किया। फिल्म के डायरेक्टर का दावा है कि दुनियाभर में लगभग 4 अरब फोन यूजर्स हैं। इन फोन में हर मिनट लगभग 60 हजार ऐसी कॉल्स आती हैं, जो बिना नंबर की होती हैं और इन कॉल को करने वाले का यूजर्स को पता भी नहीं चलता। ऐसी फेक कॉल्स की संख्या मोबाइल तकनीक में रोजाना हो रही तरक्की के साथ कुछ ज्यादा तेज गति से बढ़ी है। अगर मोबाइल यूजर्स चाहें भी तो इन कॉल करने वालों को किसी भी तरह से ट्रेस नहीं कर सकते। कॉल सेंटर और कोई जांच एजेंसी इन कॉल को करने वाले या कहां से की गई है, इसका पता नहीं लगा सकते।

अब जब हमारी फिल्मों का स्टाइल भी बदला है, तो यंग डायरेक्टर कुछ नया और बाकी फिल्मों से अलग करने में लगे है। इस फिल्म के डायरेक्टर की मानें तो इन फेक कॉल को कोई और नहीं भटकती आत्माएं करती हैं, जो खुद को इस लेटेस्ट तकनीक के माध्यम से अपनी बात इस दुनिया को बताने की कोशिश करती हैं। बेशक, सब्जेक्ट में नयापन है, लेकिन डायरेक्टर जोड़ी ने स्क्रिप्ट पर रिसर्च करने के बजाय, फिल्म में ज्यादा से ज्यादा हॉट और सेक्सी सीन्स ठूंसने में एनर्जी खर्च की है।

इस साल के शुरू में आई फिल्म 'टेबल 21' की प्रॉडक्शन कंपनी ही इस फिल्म की निर्माता है। ऐसे में, फिल्म की ज्यादातर शूटिंग फिजी की उन्हीं लोकेशन्स पर हुई है, जहां पिछली फिल्म शूट कि गई थी। न जाने क्यों इस फिल्म पर सेंसर जरूरत से कहीं ज्यादा मेहरबान रहा, तभी तो सोनल चौहान और नील के लंबे लिप टु किस सीन्स और इन पर फिल्माए सेक्सी बेदिंग टब सीन और मृणालिनी शर्मा के हॉट बेडरूम एमएमएस पर भी सेंसर ने कैंची नहीं चलाई।

कहानी: शीना (सोनल चैहान) फिजी में हॉलिडे कम स्टडी टूर पर हैं। शीना को यहां अपने बॉयफ्रेंड सैम अरोड़ा (नील नीतिन मुकेश) का बेसब्री से इंतजार है। वक्त मिलते ही सैम आ पहुंचता है। दोनों एक कपल की तरह यहां हॉलिडे इन्जॉय करते हैं। एक दिन सैम का मोबाइल फोन समुद्र के किनारे पानी में गिर जाता है। अगले दिन सैम और शीना मार्केट से सेकंड हैंड मोबाइल फोन खरीदते हैं। सैम की जिंदगी में यही सेकंड हैंड फोन भूकंप लाता है।

देर रात सैम के इसी फोन पर फैंटम कॉल आनी शुरू हो जाती है। इस कॉल को रिसीव करने के कुछ अर्से बाद सैम खुद में कुछ बदलाव पाता है। शीना को लगता है सैम में बदलाव हो रहा है। सैम इस फैंटम कॉल के बारे में पता लगाने की कोशिश करता है, लेकिन कुछ पता नहीं चलता। सैम को लगता है कि सारी मुसीबत की जड़ उसका फोन है, तो वह अपने इस फोन को समुद्र में फैंक देता है, लेकिन थोड़ी देर बाद यही फोन फिर उसके पास होता है। सैम उस फोन को तोड़कर फैंकता है, लेकिन फोन फिर उसके पास पहुंच जाता है।

आखिरकार, सैम और शीना उस दुकानदार के पास पहुंचते है जहां से उन्होंने मोबाइल फोन खरीदा था। यहीं से मिली जानकारी के बाद दोनों इस फैंटम कॉल का पता लगाने में लग जाते हैं। इस बीच सैम पूरी तरह से बदलता जा रहा है। शीना, सैम से कहती है वह इस कॉल और फोन की जानकारी पुलिस को दे, लेकिन सैम को लगता है कि पुलिस उसकी बातों पर कैसे यकीन करेगी!

ऐक्टिंग: नील नितिन मुकेश ने कुछ सीन्स में बेहतरीन काम किया है। सोनल चैहान ने ऐक्टिंग से ज्यादा ध्यान अपनी सेक्सी फीगर और लिप टु लिप किस को कैमरे के सामने अलग-अलग ऐंगल से परोसने में लगाया है।

डायरेक्शन: डायरेक्टर जोड़ी शांतनु और शीषर्क ने अपनी ही लिखी उलझी स्क्रिप्ट को कैमरे के सामने कुछ ऐसा उलझा कर रख दिया कि फिल्म का क्लाइमेक्स पल्ले ही नहीं पड़ता। नील और सोनल के बीच के हॉट सीन्स को कैमरे के अलग-अगल ऐंगल से कैद करने में अच्छी खासी मेहनत की गई है।

संगीत: ऐसा कोई गाना नहीं जो सिनेमा हॉल से बाहर निकलने के बाद आपकी जुबां पर आ सके।

क्यों देखें: सब्जेक्ट नया है, लेकिन क्लाइमेक्स समझ से परे है। लंबे किस सीन की बौछार, फिजी की खूबसूरत लोकेशंस, हॉट फिल्मों के शौकीनों की भीड़ थिएटर तक खिंची चली जा सकती है। 
