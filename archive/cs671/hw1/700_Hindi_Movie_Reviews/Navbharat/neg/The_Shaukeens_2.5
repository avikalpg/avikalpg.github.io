अस्सी के दशक में आई बासु चटर्जी की साफ-सुथरी कॉमिडी फिल्म शौकीन को इस बार 'तेरे बिन लादेन' फेम डायरेक्टर अभिषेक शर्मा ने कछ अलग अंदाज में बनाने की कोशिश तो जरूर की, लेकिन कुछ नए और अलग अंदाज में कुछ ऐसा बना डाला कि फिल्म ना तो फैमिली क्लास और ही कुछ नया देखने वाले दर्शकों की क्लास पर खरी उतर पाती है। अफसोस, बासु ने जहां अपनी फिल्म में तीन सीनियर सिटिजन अशोक कुमार, उत्पल दत्त और एके हंगल को साठ से ज्यादा साल के होने के बावजूद दिल से खुद को यंग समझने वाली बात को बहुत सादगी से पेश किया, तो यहां अभिषेक ने ऐसा करने के लिए फिल्म की लीड ऐक्ट्रेस लिज़ा हेडन की हॉट ब्यूटी को स्क्रीन पर ज्यादा से ज्यादा परोसने के साथ-साथ कुछ ऐसे सीन्स के साथ पेश किया कि फिल्म कुछ सीन्स में सिर्फ एडल्ट कॉमिडी बनकर रह जाती है। अगर पिछली फिल्म की बात करें, तो उस फिल्म के हीरो मिथुन चक्रवर्ती की गर्लफ्रेंड रति अग्निहोत्री पर फिल्म के तीनों शौकीन मिजाज अशोक कुमार, उत्पल और हंगल डोरे डालने की कोशिश करते हैं, तो अक्षय की शौकीन्स में ऐसा कुछ भी नहीं है। यहां तो डायरेक्टर ने हल्की-फुल्की, साफ-सुथरी कॉमिडी के नाम पर कुछ ऐसा पेश किया, जो दर्शकों की बेहद सीमित क्लास को ही पसंद आ सकता है। अनु कपूर, अनुपम खेर और पीयूष मिश्रा स्टारर यह फिल्म जेन एक्स की कसौटी पर शायद ही खरी उतर पाए, इसकी बड़ी वजह फिल्म के लीड हीरो अक्षय कुमार की फिल्म में लगभग साठ मिनट बाद हुई एंट्री भी मानी जा सकती है।

कहानी: दिल्ली के कनॉट प्लेस में लेडीज़ सैंडल की शॉप चलाने वाले लाली (अनुपम खेर), पिंकी (पीयूष मिश्रा) और केडी (अन्नू कपूर) में खूब पटती है। तीनों की उम्र बेशक साठ को पार कर चुकी हो, लेकिन तीनों खुद को अभी भी जवान समझते हैं। ये तीनों ऐसे ठरकी हैं, जो जवान लड़की को देखते ही उसे अपना बनाने के ख्याली पुलाव पकाना शुरू कर देते है। तीनों अक्सर अपनी उम्र को नजरअंदाज करके जवान लड़कियों के पीछे चक्कर लगाना शुरू कर देते है, लेकिन हर बार इनकी कोशिश बेकार जाती है। बार-बार फेल होने के बाद तीनों बिज़नस ट्रिप की आड़ में अपने इसी शौक को पूरा करने के लिए मॉरिशस जाने का प्लान बनाते हैं।

मॉरिशस में तीनों खूबसूरत और बोल्ड फैशन डिजाइनर अहाना (लिज़ा हेडन) के यहां पेइंग गेस्ट बनते है। यहां अहाना इन तीनों की दोस्त और फिलॉसफर बन जाती है। अब इन तीनों को अपना सपना साकार होता नजर आने लगता है। एक दिन अहाना उन्हें बताती है कि वह फिल्म स्टार अक्षय कुमार की पक्की फैन है और अपने चहेते स्टार से एक बार मिलना चाहती है। यहीं से तीनों अहाना की नजरों में खुद को नंबर वन दिखाने के लिए उसे अक्षय से मिलाने के मिशन में जुट जाते हैं। बस फिर क्या, हर कोई अहाना के सामने खुद को अक्षय कुमार का सबसे खास साबित करने लगता है। कोई अक्षय का दोस्त बनता है, तो कोई अक्षय का रिश्तेदार होने की बात करके अहाना को अक्षय कुमार से मिलाने का वादा करता है। आखिरकार एक-एक करके तीनों अक्षय को अहाना से मिलाने में कामयाब तो हो जाते हैं, लेकिन इसके बाद अक्षय और इन तीनों के बीच ऐसा कुछ होता है, जिसकी इन्होंने कभी कल्पना तक नहीं की थी।

ऐक्टिंग: पूरी फिल्म अनु कपूर, अनुपम खेर और पीयूष मिश्रा के आस-पास घूमती है। अक्षय कुमार फिल्म स्टार्ट होने के काफी देर बाद स्क्रीन पर नजर आते हैं। अक्षय ने ऐक्टिंग के नाम पर वही कुछ किया है, जो वह इससे पहले भी कई बार कर चुके है। हां, विकी डोनर के बाद अनु कपूर ने एक बार फिर खुद को ऐसा ऑल राउंडर कलाकार साबित जरूर किया, जो हर किरदार में पूरी तरह से फिट होने में समर्थ है। अनुपम खेर इन दिनों हर दूसरी-तीसरी फिल्म में नजर आते हैं, ऐसे में उनसे कुछ नया करने की उम्मीद करना बेमानी होगा। पीयूष मिश्रा अपने किरदार में फिट हैं। लिज़ा हेडन ने ऐक्टिंग से ज्यादा ध्यान अपनी खूबसूरती को पर्दे पर पेश करने में लगाया है।

डायरेक्शन: अभिषेक शर्मा को एक ऐसी स्क्रिप्ट हाथ में मिली, जिस पर अभी और काम होने की गुंजाइश थी। कमजोर स्क्रिप्ट के चलते अभिषेक अपनी कहानी के किरदारों पर ज्यादा फोकस नहीं कर पाए। अक्षय कुमार के किरदार को भी अभिषेक कहानी के साथ पूरी तरह से जोड़ नहीं पाए।

म्यूज़िक: फिल्म के साथ कई नामी संगीतकारों का नाम जुड़ा है, इसके बावजूद 'मैं ऐल्कॉहलिक हूं' के अलावा ऐसा कोई गाना नहीं, जो म्यूजिक लवर्स की जुबां पर हो।

क्यों देंखे: अनु, अनुपम और पीयूष की अच्छी केमिस्ट्री ही इस फिल्म का प्लस पॉइंट है। अगर आप कुछ अलग ढंग की बोल्डनुमा कॉमिडी देखना चाहते है, तो इन तीनों शौकीन बूढ़ों से मिलने में कोई हर्ज नहीं। 
