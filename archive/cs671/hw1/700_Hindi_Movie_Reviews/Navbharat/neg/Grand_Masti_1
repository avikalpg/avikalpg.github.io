ग्रैंड मस्ती के प्रड्यूसर-डायरेक्टर ने जब सेंसर बोर्ड में इस फिल्म को भेजा तभी उन्होंने फिल्म के लिए ए सर्टिफिकेट मांगा। सेंसर ने उनकी बात मानी, कुछ वेरी बोल्ड डबल मीनिंग संवादों की भरमार में से ज्यादा ही खतरनाक डायलॉग की साउंड डिलीट करके फिल्म को ए सर्टिफिकेट दिया। काश, सेंसर बोर्ड और प्रॉडक्शन कंपनी फिल्म के पोस्टरों-प्रोमो में फिल्म को बोल्ड कॉमिडी नहीं बल्कि हाफ पॉरनॉग्रफिक कॉमिडी लिखने की हिम्मत भी जुटाती। करीब नौ साल पहले आई मस्ती को आप ग्रैंड मस्ती की श्रेणी में नहीं रख सकते। पिछली फिल्म का मजबूत पक्ष मजेदार कॉमिडी और अजय देवगन की मौजूदगी था। इस फिल्म से दोनों गायब हैं।

कहानी: कहानी तीन दोस्तों की है। अगर चालू भाषा में कहें तो इन तीनों शादीशुदा दोस्तों अमर ( रितेश देशमुख), मीत ( विवेक ओबेराय) और प्रेम ( आफताब शिवदासानी) को आप रंगीन मिजाज दोस्तों की कैटिगरी में रख सकते हैं। दरअसल, इन तीनों की खूबसूरत बीवियां ममता (सोनाली कुलकर्णी), तुलसी (मंजरी फडणीस) और उन्नति (करिश्मा तन्ना) फैमिली की जिम्मेदारियों में कुछ इस तरह से उलझी हुई है कि इनके पास अपने-अपने हज़्बंड को खुश करने के लिए जरा भी वक्त नहीं है।

इन तीनों दोस्तों को कॉलेज छोड़े छह साल से ज्यादा हो चुके हैं, लेकिन अभी इन तीनों को कॉलेज में गुजारे मस्ती भरे दिन याद हैं। कॉलेज की खूबसूरत लड़कियों और रंगीनियों को अभी भी ये नहीं भूले हैं। अचानक, एक दिन इन्हें कॉलेज में होने वाले एक इवेंट में शामिल होने का न्योता मिलता है तो इनकी रंगीन यादें एकबार फिर ताजा हो जाती है। पहले तो तीनों अपनी-अपनी बीवियों को साथ ले जाना चाहते है, लेकिन किसी ना किसी वजह से किसी की भी वाइफ इनके साथ जाने को राजी नहीं होती। ऐसे में अपनी बीवियों को छोड़ तीनों कॉलेज में आ पहुंचते हैं।

यहां आकर इनके हसीन ख्वाब उस वक्त टूटते नजर आते हैं, जब अनुशासनप्रिय प्रिंसिपल रॉबर्ट पढेरा (प्रदीप रावत) से इनका सामना होता है। मजे की बात है, पढेरा ने जिस दिन चार्ज संभाला उसी दिन इन तीनों ने कॉलेज को अलविदा कहा था। संयोग से पढेरा उसी दिन किसी जरूरी काम के सिलसिले में कॉलेज से बाहर है, जिस दिन तीनों कालेज आते हैं। यहीं इनकी मुलाकात पढेरा की बहनों और वाइफ रोज, मेरी, मार्लो से होती है। अब तीनों रॉबर्ट की नजरों से बचकर पढेरा की फैमिली की इन तीनों हसीनाओं के साथ ग्रैंड मस्ती करने की प्लानिंग में लग जाते हैं।

एक्टिंग: फिल्म में आधा दर्जन से ज्यादा हसीनाएं है। एक्टिंग से कहीं ज्यादा इन सभी में अपनी ब्यूटी को ज्यादा से ज्यादा कैमरे के सामने परोसने और डबल मीनिंग डायलॉग बोलने की प्रतिस्पर्धा लगी रही, जिसका सीधा फायदा डायरेक्टर को मिला। आफताब, विवेक और रितेश में से थोड़ा-बहुत रितेश प्रभावित करते हैं। गजनी में अपनी दमदार एक्टिंग से वाहवाही बटोर चुके प्रदीप राउत राबर्ट के रोल में जोकर बनकर रह गए हैं।

डायरेक्शन: इस बोल्ड डबल मीनिंग डायलॉग से मालामाल फिल्म को देखने के बाद यकीन नहीं आता कभी इसी फिल्म के डायरेक्टर ने दिल, बेटा और इश्क जैसी बेहतरीन फिल्में भी बनाई। डायरेक्टर की कुर्सी पर बैठकर इंद्र कुमार ने सिवाय बिकनी में अश्लीलता परोसने और वेरी हॉट डबल मीनिंग चुटकुलों को कहानी में किसी भी तरह से जोड़ने के अलावा और कुछ काम नहीं किया।

म्यूजिक: फिल्म का टाइटिल ट्रैक ग्रैंड यंगस्टर्स में हॉट है, बेशक फिल्म के गानों के शब्द कैंची नहीं चली है लेकिन इन्हीं गानों में बोल्ड ब्यूटी और वेरी शॉर्ट बिकनी पहने बलाएं इन गानों पर कुछ ऐसे सेक्सी अंदाज में थिरकती हैं कि आपके पांव भी थिरकने लगते हैं।

क्यों देखें: अगर बोल्ड डबल मीनिंग चुटकुले सुनने के शौकीन है तो आप आधा दर्जन से ज्यादा बोल्ड बिकनी पहने हसीनाओं के साथ बोल्ड मस्ती करके अपसेट नहीं होंगे। फैमिली क्लास और साफ सुथरी फिल्मों के शौकीनों को ऐसी बोल्ड मस्ती से दूर रहना बेहतर होगा।
