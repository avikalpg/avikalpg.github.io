'बॉडीगार्ड' की कामयाबी का जश्न मना चुके सलमान खान के बहनोई अतुल अग्निहोत्री पिछले साल अपनी नई फिल्म के लिए सलमान को अप्रोच करने पहुंचे, तो सलमान ने उन्हें कॉमनवेल्थ घोटाले से जुड़ी इस कहानी पर फिल्म बनाने की सलाह दी। अतुल भला सलमान की सलाह को कैसे दरकिनार करते! सलमान की सिफारिश पर उन्होंने राइटर-डायरेक्टर उमेश बिष्ट को अप्रोच किया। सीमित बजट में इस कहानी पर काम शुरू किया। फिल्म की कहानी भ्रष्ट राजनीतिज्ञों और मीडिया के रिश्तों को बेनकाब करती है। फिल्म में अनपुम खेर का किरदार आपको सुरेश कलमाड़ी की याद दिला सकता है। फिल्म की नब्बे फीसदी से ज्यादा शूटिंग दिल्ली और आसपास की लोकेशन पर हुई है। बेशक, इस चुनावी सीजन में रिलीज हई 'ओ तेरी' भ्रष्टाचार और भ्रष्ट नेताओं के खिलाफ मतदाताओं को जागरूक करने का प्रयास है, लेकिन कमजोर स्क्रिप्ट, लचर निर्देशन के साथ-साथ अविश्वसनीय घटनाओं को जिस अंदाज से पर्दे पर पेश किया गया, उन पर भरोसा करना मुश्किल है। सत्ताधारी पार्टी के नेताओं और मीडिया की मिलीभगत के इस खेल में डायरेक्टर ने यह दिखाने की पहल की है कि नेताओं को सत्ता का लालच और मीडिया के एक वर्ग को ज्यादा दौलत कमाने का जुनून भ्रष्टाचार और घोटालों की जननी है।

कहानी: एक टीवी चैनल के दो खोजी रिपोर्टर आनंद उर्फ एड्स ( बिलाल अमरोही) और प्रताप उर्फ पीपी ( पुलकित सम्राट) रातोंरात किसी बड़ी ब्रेकिंग न्यूज को ब्रेक करके खबरों की दुनिया के सुपरस्टार बनना चाहते हैं। अपनी इसी ख्वाहिश को पूरा करने के लिए दोनों हर रोज बेतुकी और बिना सर-पैर की खबरों को शूट करके चैनल हेड मॉनसून (सारा जेन डियास) के सामने पेश करते हैं। मॉनसून इनकी ऐसी बेसिर-पैर की रिर्पोटिंग से तंग आकर एक दिन इन्हें नौकरी से निकाल देती है। इस घटना के बाद दोनों किसी बड़े स्कैम को ढूंढने और अपनी नौकरी वापस पाने की कोशिश में लग जाते हैं। इसी बीच कॉमनवेल्थ खेलों के दौरान बन रहे एक ब्रिज के टूटने के घोटाले को उजागर करने में दोनों लग जाते हैं। इस घोटाले में केंद्र में पावरफुल मिनिस्टर ख्वाजा (अनुपम खेर) से लेकर शहर के सबसे रईस बिल्डर चैनल के संचालक तक मिले हुए हैं। इस स्कैम की जांच से शुरू होती है पी पी और एड्स की मुसीबतें। इस स्कैम की रिर्पोटिंग के दौरान इन्हें मीडिया का दूसरा चेहरा नजर आता है। लंबी लड़ाई के बाद पीपी और एड्स दुनिया के सामने करप्ट मंत्री ख्वाजा और स्कैम से जुड़े लोगों का पर्दा फाश करते हैं।

ऐक्टिंग: ऐसा लगता है पुलकित करियर की शुरुआत में ही खुद को सलमान खान समझ बैठे हैं। सलमान का अवतार बनने की चाह में ऐक्टिंग से उन्होंने किनारा कर लिया है। कुछ यही हाल बिलाल का भी है। पुलकित के दोस्त एड्स बने बिलाल का किरदार आपको कुछ साल पहले आई सलमान स्टारर 'वीर' में सुहैल खान की याद दिलाता है और यहां बिलाल ने भी वही कुछ किया, जो सुहैल ने किया था। सारा जेन डियास बस शोपीस बनकर रह गईं। मंदिरा बेदी और विजय राज जैसे सीनियर स्टार्स की प्रतिभा को डायरेक्टर ने वेस्ट किया है। अनुपम खेर के बारे में क्या कहा जाए! आजकल हर दूसरी-तीसरी फिल्म में नजर आ रहे अनपुम से अब अच्छी ऐक्टिंग या कुछ नया करने की आस नहीं रही।

डायरेक्शन: अगर आखिरी 10-15 मिनट की फिल्म छोड़ दी जाए, तो डायरेक्टर उमेश बिष्ट पूरी तरह से निराश करते है। करीब पौने 2 घंटे की छोटी-सी फिल्म में भी उमेश कहानी और किरदारों के साथ दर्शकों को स्टार्ट टू लॉस्ट कहीं नहीं बांध पाए।

संगीत: सलमान खान पर शूट आइटम नंबर बस ठीक-ठाक है।

क्यों देखें: अगर सलमान खान के पक्के फैन हैं और अपने चहेते स्टार की एक झलक की खातिर थिएटर जाना चाहते हैं तो अलग बात है, पर हॉल से बाहर आकर यही कहेंगे, 'ओ तेरी! मैंने दो घंटे बर्बाद कर दिए।' 
