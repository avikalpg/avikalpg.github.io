पिछले दिनों एनबीटी से एक इंटरव्यू में इस फिल्म के प्रड्यूसर-ऐक्टर हिमेश रेशमिया ने कबूल किया था कि उन्हें म्यूजिक के साथ-साथ ऐक्टिंग करने का जुनून कुछ ज्यादा ही है। शायद यहीं वजह है एक के बाद एक लगातार कई फ्लॉप फिल्में देने के बावजूद हिमेश का हीरो बनने का जुनून जरा भी कम नहीं हुआ। हां, इस बार उन्होंने बतौर हीरो अपनी फिल्म के लिए कुछ ज्यादा वक्त जरूर लिया और ऐसा सब्जेक्ट चुना जिसमें उन्हें लगा कि वह लीड किरदार में फिट हो सकते हैं। शायद हिमेश भी इस सचाई को अच्छी तरह से जानते हैं कि बॉलिवुड फिल्मों में उनका चेहरा हर रोल में फिट नहीं हो सकता। ऐसे में हिमेश अपने लिए ऐसा ही सब्जेक्ट चुनते हैं, जिसमें वह बतौर लीड किरदार खुद को फिट कर सके। कुछ यहीं नजारा इस शुक्रवार को रिलीज हुई उनकी इस फिल्म में भी नजर आता है। इस फिल्म के डायरेक्टर अनंत महादेवन को भी ऐक्टिंग का शौक है। ऐसे में उन्होंने अपनी इस फिल्म के हीरो, यानी हिमेश के लुक और उनके किरदार पर कुछ ज्यादा ही ध्यान दिया। बरसों से बॉक्स ऑफिस पर कॉमिडी, लव स्टोरी या सस्पेंस थ्रिलर फिल्में अपनी लागत बटोरने के साथ-साथ प्रड्यूसर के लिए भी कमाई का सौदा बनी हैं। हिमेश ने भी इस बार यहीं दांव खेला है, लेकिन दो घंटे की यह सस्पेंस फिल्म दर्शकों को अगर शुरू से अंत तक बांध नहीं पाती, तो इसे यकीनन डायरेक्टर की कमजोरी कहा जाएगा।

कहानी: ग्लैमर इंडस्ट्री की दो ऐक्ट्रेसेस- चांदनी (ज़ोया अफरोज) और ज़ारा (सोनाली राउत) की प्रफेशनल लड़ाई मीडिया की अक्सर सुर्खियों में रहती है। इत्तफाक से इन दोनों हिरोइनों की फिल्में रिलीज होने को तैयार है। चांदनी स्टारर 'रीना मेरा नाम' की टक्कर जारा की लीड भूमिका वाली फिल्म 'उज्ज्वल शीतल निर्मल' से होनी है। बॉक्स ऑफिस पर इन दोनों फिल्मों में से चांदनी स्टारर 'रीना मेरा नाम' को दर्शक और क्रिटिक्स ज्यादा पसंद करते हैं और इस फिल्म को अच्छा रिस्पॉन्स मिलता है। कुछ दिनों बाद इन दोनों की लड़ाई एक अवॉर्ड फंक्शन की पार्टी में कैट फाइट में बदल जाती है। इस पार्टी के बाद होटेल की चौथी मंजिल से गिरने की वजह से ज़ारा की मौत हो जाती है। हर कोई इस उधेड़बुन में लगा है कि क्या ज़ारा ने फिल्म न चल पाने की वजह से आत्महत्या तो नहीं कर ली! वहीं, कुछ लोग इसे हत्या का मामला मान रहे हैं और ऐसे लोगों के शक की सुई चांदनी की ओर जाती है। इस केस का एक खास गवाह ऐक्टर रवि कुमार (हिमेश रेशमिया) है, जो ज़ारा को दिल से प्यार करता है। ज़ारा की हत्या के शक की सुई डायरेक्टर सुब्बा राव (अनंत महादेवन), ज़ारा के एक्स बॉयफ्रेंड केनी दामनिया (हनी सिंह) के साथ-साथ और कई लोगों पर है।

ऐक्टिंग: इस बार हिमेश रेशमिया ने अपने किरदार को बस ठीक-ठाक निभाया है। हनी सिंह ने भी अपनी ओर से तो कुछ अच्छा करने की कोशिश की, लेकिन कम और लुक के मामले में वह अपने किरदार की कसौटी पर खरा नहीं उतर पाए। हां, एक फिल्म डायरेक्टर के किरदार में अनंत महादेवन ने प्रभावित किया है। ज़ोया और सोनाली ने बस अपने किरदार को निभा भर दिया है।

डायरेक्शन: अनंत महादेवन डायरेक्टर की कमान ठीक से नहीं संभाल पाए। करीब दो घंटे की फिल्म का बड़ा हिस्सा उन्होंने किरदारों के बारे में ही लगा दिया। बिखरी हुई स्क्रिप्ट और कमजोर निर्देशन कहानी और किरदारों के साथ दर्शकों को पूरी तरह से जोड़ नहीं पाती। हां, अनंत ने कहानी के सस्पेंस को कुछ हद तक क्लाइमैक्स तक बनाए रखा है, लेकिन अगर आप जरा गौर से देखें, तो आप सस्पेंस पहले ही जान पाएंगे।

संगीत: रिलीज से पहले फिल्म के कई गाने यंगस्टर्स में हिट है। आइसक्रीम खाऊंगी, कश्मीर जाऊंगी, दर्द दिलों के कम हो जाते और है अपना दिल तो आवारा पहले से यंगस्टर्स की जुबां पर है।

क्यों देखें: अगर सिंगर हनी सिंह और हिमेश रेशमिया के जबर्दस्त फैन हैं, तो एक बार देख सकते हैं। लेकिन याद रहे, हमने इन दोनों को सिंगर कहा है, ऐक्टर नहीं! 
