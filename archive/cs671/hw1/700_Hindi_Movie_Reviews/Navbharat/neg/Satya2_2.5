फिल्म के प्रमोशन में रामू ने बार-बार इस बात को दोहराया कि सत्या-2 अंडरवर्ल्ड पर बनीं उनकी पिछली फिल्मों से हटकर है, लेकिन जब फिल्म सामने है, तो समझ नहीं आ रहा कि क्या अलग है। अंडरवर्ल्ड के नाम पर खून की होली, बेतहाशा गोलीबारी और एक के बाद एक मर्डर के अलावा प्रताड़ित करने के लंबे दिल दहला देने वाले सीन दिखाने में कोई कसर नहीं रखी गई। इसे सीक्वल क्यों कहा जा रहा है, यह बात भी समझ से परे है। कहानी लोगों को बांधकर रखने में बहुत कामयाब नहीं दिख रही। गाने भी बेवजह फिल्म की रफ्तार रोकते हैं। यही फिल्म का कमजोर पक्ष है।

कहानी: सत्या (पुनीत सिंह रत्न) मुंबई में खास दोस्त नारा (अमृतयन) के पास आया। सत्या को नए सिरे से जिंदगी शुरू करनी है। नारा फिल्म मेकिंग में स्ट्रगल कर रहा है। उसके पास कहानी और आइडिया तो बहुत हैं, लेकिन पैसा लगाने वाला कोई नहीं। नारा के साथ खास दोस्त रहती है, जो एक्ट्रेस बनने का सपना लेकर आई है। सत्या को शहर के नामी बिल्डर लोहाटी (महेश ठाकुर) के यहां काम मिल जाता है, लोहाटी का संपर्क दुबई तक है, जहां बैठे आकाओं के इशारों पर बिल्डर काम करता है। शहर की पॉश प्रॉपर्टी पर कब्जे के लिए लोहाटी शहर के नामी गैंगस्टर आरके की मदद लेता है। लेकिन आरके एसीपी के खौफ के चलते लोहाटी का काम करने से इनकार करता है। साथ ही, वह दूसरे बिल्डरों से भी रिश्ते खराब नहीं करना चाहता। यहीं सत्या की एंट्री होती है, जो लोहाटी के रास्ते में आने वाले हर कांटे को खत्म करने का प्लान बनाता है। एसीपी के साथ दूसरे बिल्डर का मर्डर होता है और सत्या आरके और लोहाटी का खास आदमी बन जाता है।

ऐक्टिंग: सत्या के किरदार में पुनीत सिंह रत्न ठीकठाक रहे हैं। उनकी डायलॉग डिलिवरी बेहतरीन है, लेकिन लुक किरदार पर फिट नहीं बैठता। इंटरवल के बाद वह कई सीन्स में खूब जमे हैं। लोहाटी के किरदार में महेश ठाकुर ने अच्छा काम किया है। अन्य कलाकारों में अनिका और अमृतयन प्रभावित करते हैं।

डायरेक्शन: इंटरवल से पहले किरदारों को बताने में रामू ने काफी वक्त खराब किया, तो वहीं इंटरवल के बाद जबर्दस्त खूनखराबा ठूंसा गया है।

संगीत : ऐसा कोई गाना नहीं जिसका जिक्र किया जाए

क्यों देखें : अगर अंडरवर्ल्ड पर बनी फिल्मों के शौकीन हैं और रामू के फैन हैं तो एकबार फिर उनके उसी पुराने स्टाइल को देख आएं, जो इससे पहले भी आप देख चुके हैं। एंटरटेनमेंट की चाह में अगर थिएटर जाएंगे तो खुद को ठगा पाएंगे।
