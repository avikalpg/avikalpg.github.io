कुछ नया करने या लीक से हटकर फिल्म बनाने की चाह में जब कोई ऐसी फिल्म बना डाले जिसे झेलना भी आसान काम न रहे, तो ऐसी फिल्म को आप किस फिल्म की श्रेणी में रखेंगे। वैसे, इस फिल्म के डायरेक्टर नील माधब पांडा 'आई ऐम कलाम' और 'जलपरी' जैसी फिल्म बना चुके हैं। बेशक उनकी यह फिल्में बॉक्स आफिस पर कुछ खास ना कर पाई हो लेकिन दर्शकों की एक बड़ी क्लास और समीक्षकों ने फिल्म को सराहा तो कई फिल्म फेस्टिवल में 'कलाम' ने कुछ पुरस्कार भी अपने नाम किये।

अब जब ऐसी फिल्में बना चुका कोई डायरेक्टर लंबे अर्से बाद अपनी अगली फिल्म लेकर दर्शकों के सामने आए तो यकीनन उस फिल्म में पहले से ज्यादा कुछ नया और खास होने की आस रहती है। इस बार पांडा साहब ने ऐसे सब्जेक्ट पर फिल्म डाली जिस पर फुल होमवर्क करने की जरूरत थी। इंटरवल तक हॉल में बैठे दर्शक को पता नहीं चलता पर्दे पर क्या-कुछ हो रहा है तो इंटरवल के बाद ऐसा लगता है जैसे एड्स पर बनी कोई डाक्युमेंट्री देख रहे हो।

कहानी: इस फिल्म की कहानी तीन दोस्तों जतिन, हैरी और रोहन की है। कुछ दिनों बाद जतिन की शादी अमीर फैमिली की तमन्ना से होने वाली है। शक्की मिजाज की तमन्ना को हर वक्त यहीं लगता है कि जतिन उससे अपनी कुछ बातें छुपाता है। तमन्ना को ऐतराज है कि जतिन अपने दोस्तों के साथ ज्यादा वक्त क्यों रहता है। शादी से कुछ दिन पहले जतिन के दोस्त एक बैचलर पार्टी करते हैं। इसी पार्टी में जतिन ज्यादा पीने की वजह से बहक जाता है। पार्टी के अगले दिन जतिन खुद को एक लड़की के साथ बिस्तर पर पाता है। अगले दिन इन तीनों मनाली में तमन्ना की कजिन की शादी में शामिल होने के लिए कार से निकलते है। मनाली जाते हुए जतिन की मुलाकात एक बार फिर उसी लड़की से होती है जो पार्टी के अगले दिन उसके साथ बिस्तर पर थी। इस लडकी का नाम नताशा है जो अपनी खुद की दुनिया में अकेली रहती है। मनाली जाते हुए जतिन और नताशा को एक दूसरे के बारे में ज्यादा जानने का मौका मिलता है। मनाली में शादी अटेंड करने के बाद तीनों दोस्त तमन्ना, नताशा और उनकी फ्रेंडस ऐसे एनजीओ से जुड जाते है जो मनाली से सटे गांवों में लोगों को एड्स से बचाव की जानकारी देने के मिशन में लगा है। यहीं पर जतिन और नताशा एक दूसरे के नजदीक आते है जो तमन्ना को जरा भी पसंद नहीं है।

ऐक्टिंग: दिल्ली के ठेठ पंजाबी मुंडे के किरदार में सुमित सूरी जरूर प्रभावित करते हैं। स्टार्ट टु लास्ट पर्दे पर सबसे ज्यादा वक्त नजर आई लीड जोड़ी तमन्ना और जतिन के किरदार में प्रीत कमल और साहिल आनंद प्रभावहीन रहे। नताशा के रोल में इरिका बीच-बीच में नजर आई लेकिन ऐसा कुछ नहीं किया जो दर्शकों की हमदर्दी बटोर सके।

निर्देशन: 'आई ऐम कलाम' और 'जलपरी' जैसी साफ-सुथरी और लीक से हटकर फिल्में बना चुके नील माधब पांडा ऐसी बेहद कमजोर फिल्म भी बनाएंगे, ऐसा किसी ने नहीं सोचा होगा। स्टार्ट टु लास्ट पांडा यहीं साफ कर पाए उनका बबलू हैपी है तो क्यों, बेशक उनका बबलू हैपी हो भी गया हो, लेकिन पांडा के प्रशसंक इस फिल्म को देखकर उनसे अपसेट ही होंगे।

संगीत: टाइटिल सांग 'आज तो बबलू हैपी है' यंगस्टर्स की कसौटी पर खरा उतरने का दम रखता है।

क्यों देखें: ऐसा कुछ नहीं कि हम आपसे इस वीकएंड पर बबलू से मिलने की बात करे।
