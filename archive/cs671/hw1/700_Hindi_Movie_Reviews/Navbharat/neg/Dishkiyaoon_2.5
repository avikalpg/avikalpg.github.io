अगर इस साल के पहले शुक्रवार से रिलीज हो रही नई फिल्मों पर नजर डाली जाए तो औसतन हर शुक्रवार दो से चार नई फिल्में रिलीज हुई हैं। कुछ ऐसा ही नजारा इस हफ्ते भी बॉक्स ऑफिस पर नजर आया। इस बार भी एक दो नहीं बल्कि तीन नई फिल्में यंगिस्तान, ओ तेरी और ढिश्कियाऊं ने पर्दे पर दस्तक दी है।

ढिश्कियाऊं से बतौर प्रडयूसर अपने नए करियर की शुरुआत कर रहीं शिल्पा शेट्टी ने अपनी इस फिल्म को प्रमोट करने में सनी देओल के नाम का सहारा ना लेकर अपनी फिल्म की लीड जोड़ी हरमन और आयशा पर ज्यादा भरोसा किया है। इस फिल्म में पहली बार सनी देओल और हरमन बवेजा एक साथ हैं। मानना होगा इस फिल्म का हिट होना हरमन के करियर के लिए ज्यादा महत्वपूर्ण है। कभी अपने पापा की मेगा बजट फिल्म लवस्टोरी 2050 से प्रियंका चोपड़ा के साथ करियर की शुरुआत करने वाले हरमन को आज भी अपनी पहली हिट की तलाश है। हालांकि फिल्म में वह औसत लगे हैं। सनी देओल रूपी सहारा भी उन्हें काफी आगे लेकर नहीं जाता है। फिल्म का खराब म्यूजिक और बोझिल ट्रीटमेंट भी कोई उम्मीद नहीं जगाता है। सनमजीत सिंह तलवार का डायरेक्शन भी कमजोर है।

कहानी : विकी कारतूस (हरमन बावेजा) की बचपन से अपने पापा (रजत कपूर ) से जरा भी नहीं पटी। यहीं वजह रही विकी का बचपन मुश्किलों से भरा रहा। बचपन में ही मां का साया उसके सर से उठ गया और पापा से ना तो प्यार मिला और ना ही वक्त। शायद यहीं वजह रही विकी बचपन से ही अपराध की अंधेरी गलियों में निकल पड़ा। यहीं पर उसे साथ मिला लकवा (सनी देओल) और मोटा टोनी (प्रशांत नारायणन) का। अंडरवर्ल्ड की इस दुनिया में विकी आसमां पर पहुंचने की खातिर कुछ भी करने का हर वक्त तैयार था।

यहीं उसका सामना पुलिस करप्ट अफसर खान ( आदित्य पंचोली) और अपराध की दुनिया से दिग्गजों से इकबाल खलीफा (सुमित निझवान) और रॉकी (आनंद तिवारी) से हुआ। गैंगस्टर बनने के बाद विकी को सिंगी मीरा (आयशा खन्ना) से प्यार हुआ। और फिर यहीं से शुरू हुई एक ऐसी खूनी कहानी जिसमें विकी ना चाहते हुए भी उसका हिस्सा बनता गया।

ऐक्टिंग : करीब पांच साल बाद इस फिल्म में एकबार फिर कैमरा फेस कर रहे हरमन बावेजा पूरी फिल्म में एक जैसे लुक और स्टाइल में नजर आए। इस बार उन्हें कैमरे के सामने मंझे हुए स्टार सनी देओल का सहारा तो मिला लेकिन सनी का सहारा भी बॉक्स आफिस पर फिल्म को बचा ना पाए। हरियाणवी जाट लकवा के रोल में खूब जमे है। न्यूकमर आयशा खन्ना के पास करने को कुछ था हीं नही। आदित्य पंचोली ठीकठाक रहे।

डायरेक्शन: सनमजीत सिंह तलवार का डायरेक्शन बेहद कमजोर है। रही सही कसर फिल्म की कमजोर कहानी फिल्म को और बोझिल बनाती है। इस फिल्म को ऐक्शन फिल्म की तर्ज पर प्रमोट किया जा रहा था, लेकिन पूरी फिल्म में ऐसा एक भी ऐक्शन सीन नहीं जिसे देख आप दांतों तले उंगलियां दबा सके। शिल्पा शेट्टी ने आइटम सॉन्ग करके कुछ कोशिश की लेकिन उसमें ऐसा कुछ भी नहीं है, जो आह भरने के लिए मजूबर करे। नई हीरोइन आयशा खन्ना भी फिल्म में गर्माहट नहीं ला पाती हैं।

संगीत : फिल्म की प्रडयूसर शिल्पा शेट्टी ने फिल्म के आखिर में एक सेक्सी आइटम तो किया लेकिन इसमें भी इतना दम नहीं जो इस ठंडी फिल्म में जरा भी गर्मी ला सके।

क्यों देखें : अगर वक्त काटने के लिए कोई भी कैसी भी फिल्में देखते है तो इस फिल्म को भी देख आए।
