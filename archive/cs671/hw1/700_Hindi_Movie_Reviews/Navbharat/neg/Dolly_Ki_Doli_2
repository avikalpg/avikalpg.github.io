पिछले साल आई दावत-ए-इश्क की कहानी इस फिल्म से काफी हद तक मिलती है। यहां सोनम कपूर लुटेरी दुल्हन बनी है, लेकिन यहां माजरा कुछ और है, वर्ना इन दोनों फिल्मों में ज्यादा फर्क नहीं है। करीब पौने दो घंटे की इस फिल्म में भी अगर यंग डायरेक्टर अभिषेक दर्शकों को बांधने में नाकामयाब रहे तो इसकी वजह सुस्त पटकथा के साथ साथ उनका धीमा निर्देशन भी है, वर्ना ऐसे टॉपिक पर आसानी से मजेदार फिल्म बनाई जा सकती है, जो दर्शकों की हर क्लास को कहानी और किरदारों के साथ बांध कर रख सके।

अक्सर आपने लुटेरी दुल्हन द्वारा दूल्हों को ठगने की घटनाएं उत्तर भारत से छपने वाले अखबारों में देखी होंगी। ऐसी घटनाएं अक्सर छोटे शहरों में होती है, लेकिन हम इन घटनाओं से सबक लेने की बजाए चटकारे लेकर पढ़कर इग्नोर कर देते हैं। इस फिल्म को देखकर ऐसा लगता है डायरेक्टर अभिषेक ने भी चंद अखबारों के पन्नों पर छपी ऐसी कुछ खबरों को बटोरकर अपनी स्क्रिप्ट तैयार की और झटपट बिना किसी तैयारी के पौने दो घंटे की फिल्म बना डाली।

कहानी: प्रिया उर्फ डॉली (सोनम कपूर) ने अपनी स्पेशल फैमिली जिसमें डॉली की बूढ़ी दादी है, जो पूरी फिल्म में हाथों में माला लिए 'बेटी दे दी ते सब कुछ दे दिया' के अलावा कुछ और बोलती नहीं दिखाई देती है। डॉली की इस नकली फैमिली में उसके पापा (मनोज जोशी), नकली भाई (मुहम्मद जीशान अय्यूब) के साथ मां और एक खास फटॉग्रफर भी है, जिसका मकसद शादी के इवेंट की फटॉग्रफी करना है। यह भरी-पूरी नकली फैमिली किसी को बेवकूफ बनाने में सौ फीसदी परफेक्ट है। डॉली की इस नकली फैमिली का एक ही मकसद है। डॉली की शादी कराने के बाद सुहागरात में दूल्हेराजा और उसकी फैमिली को कंगाल करके अगली सुबह अगले शिकार की तलाश में लग जाना।

डॉली और उसकी फैमिली नए शिकार यानी दूल्हों की तलाश में एक शहर से दूसरे शहर अपना ठिकाना बनाती है। डॉली के शिकार दूल्हों की लिस्ट में हरियाणा का जाट युवक सोनू सहरावत (राजकुमार राव) और अर्चना पूरन सिंह की रईस पंजाबी फैमिली का युवक (वरुण शर्मा) के अलावा पुलिस इंस्पेक्टर बना रॉबिन सिंह (पुलकित सम्राट) भी है। रॉबिन सिंह और डॉली कभी एक-दूसरे को प्यार करते थे। उस वक्त डॉली और रॉबिन शादी करने का फैसला कर चुके थे, लेकिन अचानक ऐसा कुछ हुआ कि रॉबिन सिंह चाहते हुए भी डॉली से शादी नहीं कर पाता। इसके बाद हालात कुछ ऐसे बनते हैं कि डॉली लुटेरी दुल्हन बन जाती है।

ऐक्टिंग: सलमान खान फैमिली में एंट्री कर चुके पुलकित सम्राट पर सलमान खान बनने का ऐसा नशा सवार है कि कुछ नया करने की बजाए हर बार सलमान की ऐक्टिंग को कॉपी करने की कोशिश तो करते हैं, लेकिन चारों खाने चित हो जाते है। रांझणा और खूबसूरत के बाद अब डॉली... में सोनम कपूर को ऐसा किरदार निभाने का गोल्डन चांस मिला, जिसके दम पर वह इंडस्ट्री में खुद को नंबर वन की रेस में शामिल कर सकती थीं, लेकिन ऐसा होता नजर नहीं आ रहा। डॉली में सोनम एक-दो नहीं, बल्कि 15-16 बार दुल्हन बनीं, लेकिन हर बार उनका डॉयलाग स्टाइल बेहद कमजोर रहा। सोनू सहरावत के किरदार में राजकुमार रॉव और डॉली के नकली भाई के रोल में मुहम्मद जीशान अय्यूब की बेहतरीन ऐक्टिंग फिल्म की यूएसपी है।
डायरेक्शन: अगर लगभग 100 मिनट की फिल्म को दर्जन भर किरदारों, सैफ अली खान जैसे स्टार के कैमियो, मलाइका के आइटम नंबर के बावजूद डायरेक्टर अभिषेक दर्शकों को फिल्म के साथ कहीं जोड़ नहीं पाते हैं, तो इसकी वजह कमजोर निर्देशन ही है।

संगीत: फिल्म में कुछ ज्यादा ही गाने ठूंसे गए है, जो पहले से स्लो चल रही डॉली की डोली की रफ्तार को और धीमा करने का काम करते है। हां, मलाइका अरोड़ा का आइटम नंबर अच्छा बन पड़ा है।

क्यों देखें: कहानी बेशक कमजोर हो, लेकिन शाहिद फेम राजकुमार राव ने हरियाणा के ठेठ जाट युवक के किरदार में बेहतरीन ऐक्टिंग की, तो रांझणा के बाद इस फिल्म में डॉली के भाई बने मुहम्मद जीशान अय्यूब की ऐक्टिंग देखते ही बनती है। अफसोस होता है कि ऐसे बेहतरीन कलाकार बरसों बाद भी अपनी जगह नहीं बना पाए। मलाइका अरोड़ा का आइटम नंबर जानदार है। कहानी में नयापन नहीं है। 
