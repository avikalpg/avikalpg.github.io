अस्सी-नब्बे के दशक में अमिताभ बच्चन, सलमान खान, शाहरुख खान, ऋषि कपूर से लेकर माधुरी दीक्षित, ऐश्वर्या रॉय, जया प्रदा जैसे नामी स्टार्स के साथ बॉक्स ऑफिस पर कई सुपरहिट फिल्में बना चुके बोकाडिया ने करीब बारह साल बाद इंडस्ट्री अपनी वापसी की तो इस बार कहानी और किरदारों की डिमांड पर नंबर वन स्टार्स को बेशक न लिया हो, लेकिन इंडस्ट्री के लेजंड स्टार्स नसीर साहब, ओम पुरी, अनुपम खेर और जैकी श्रॉफ को अपनी फिल्म का हिस्सा बनाया है। बोकाडिया ने कुछ साल पहले राजस्थान की राजनीति में हडकंप मचा देने वाली एक सरकारी अस्पताल की नर्स भंवरी देवी और सरकार में अपना अलग मुकाम रखने वाले नेता महिपाल मदेरणा के सेक्स टेप की कॉन्ट्रोवर्सी को लेकर यह फिल्म बनाई है। अब जब यह मामला मीडिया और राजनीति गलियारे में ठंडा पड चुका है, यंग जेनरेशन की दिलचस्पी भी अब ऐसे टॉपिक पर नहीं के बराबर है, ऐसे में फिल्म बेशक जेन एक्स की कसौटी पर खरा न उतर पाए लेकिन सिंगल स्क्रीन और बी, सी क्लास के सेंटरों पर हॉट मल्लिका की अदाएं एक खासब क्लास को यकीनन पसंद आ सकती हैं।

कहानी : अनोखी देवी ( मल्लिका शेरावत) एक डांसर है, अनोखी के डांस की एक झलक देखने के लिए शहर के चौराहे पर जमघट लग जाता है। स्टेट में सत्तारूढ़ पार्टी का प्रदेशाध्यक्ष दीनानाथ (ओम पुरी) दिलफेंक किस्म का इंसान है। साठ साल से ज्यादा की उम्र का दीनानाथ अनोखी का डांस देखने के बाद उसे अपना बनाने पर आमादा हो जाता है। दीनानाथ अपने इस रंगीन सपनों को पूरा करने के लिए अपने दोस्त आशुतोष राणा की मदद से अनोखी के मैनेजर राजपाल यादव की मदद लेता है। गरीब बैकग्राउंड से आई अनोखी देवी को दीनानाथ आलीशान बंगला, महंगी कार के साथ सत्ता में अपना अलग मुकाम बनाने का प्रलोभन देता है। अनोखी को लगता है कि दीनानाथ के साथ रहने में ही फायदा है। अनोखी अब दीनानाथ की जरूरत पूरा करती है। बात तब बिगड़ती है जब दीनानाथ अपने वायदे के मुताबिक अनोखी देवी को उस विधानसभा क्षेत्र का टिकट देने से इनकार कर देता है, जहां से अनोखी देवी चुनाव लड़ना चाहती है। दीनानाथ उस सीट से बाहुबलि जैकी श्रॉफ को टिकट देने का ऐलान कर देता है। यहीं अनोखी देवी के सब्र का बांध टूट जाता है। अनोखी एक दिन दीनानाथ को वह सीडी दिखाती है जिसमें दीनानाथ बेड पर अनोखी के साथ सेक्स करता नजर आ रहा है। अनोखी अब दीनानाथ को ब्लैकमेल करके उससे अपने राजनीतिक ड्रीम को साकार करने के लिए पचास करोड़ रूपये की रकम की डिमांड करती है। अचानक एक दिन अनोखी देवी लापता हो जाती है। सोशल वर्कर मनोहर ( नसीरुद्दीन शाह) अनोखी देवी के लापत होने की जांच सीबीआई से करवाने की मांग को लेकर धरना प्रदर्शन शुरू करता है। तब सरकार अनोखी के लापता होने की जांच सीबीआई के सीनियर अधिकारी मिश्रा अनुपम खेर से कराने का ऐलान करती है।

ऐक्टिंग : दीनानाथ के किरदार में ओम पुरी जरूर कुछ जमे हैं। नसीरुदीन शाह पूरी फिल्म में बेहद बुझे-बुझे लगे हैं। अनुपम खेर, जैकी श्रॉफ, वगैरह सीनियर ऐक्टर ने कैमरे के सामने वही किया जो डायरेक्टर ने कहा। अनोखी देवी के किरदार में मल्लकिा शेरावत इस बार ऐक्टिंग में फिर फिसड्डी साबित रहीं। हां, मल्लिका ने ओमपुरी के साथ हॉट सीन्स में अपना ऐसा गजब टैलंट दिखाया कि सेंसर ने फिल्म को एडल्ट पास किया।

निर्देशन : एक दशक से ज्यादा लंबे अर्से बाद लौटे बोकाडिया अगर मल्टिप्लेक्स के इस दौर में जेन एक्स से लेकर फैमिली क्लास तक अपनी अलग नई पहचान बनाना चाहते हैं तो उन्हें कुछ नया सीखकर आना होगा।

संगीत : फिल्म का एक गाना 'घाघरा' कई म्यूजिक चार्टस में टॉप टेन में शामिल हो चुका है।

क्यों देखें : अगर आप कुछ नया देखना नहीं चाहते हैं और सिर्फ मल्लिका की बोल्ड दिलकश सेक्सी अदाएं देखकर खुश हो सकते हैं तो फिल्म आपके लिए ही है। 
