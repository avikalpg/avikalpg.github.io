2008 में मुंबई टेरर अटैक्स के बाद जब राम गोपाल वर्मा उस वक्त के मुख्यमंत्री विलास राव देशमुख के साथ हमले में तबाह हुए होटेल ताजमहल पहुंचे थे, तभी लगा था रामू इस सब्जेक्ट पर फिल्म बनाएंगे। हालांकि, रामू ने उस वक्त ऐसी खबरों को बेबुनियाद बताया। अब 'द अटैक्स ऑफ 26/11' में उस वक्त की अटकलें सच साबित हुई हैं। इस बार भी रामू ने कैमरे के साथ कुछ नया करने की कोशिश की है। फिल्म के दो अहम किरदारों राकेश मारिया और अजमल कसाब पर रामू ने जबरदस्त रिसर्च करने के बाद फिल्म शुरू की है।

रामू ने हमले में शहीद हुए पुलिस वालों के अलावा दूसरे कुछ परिवारों के साथ घंटों गुजारे। मुंबई पुलिस क्राइम ब्रांच के जॉइंट कमिश्नर ऑफ पुलिस राकेश मारिया बने नाना पाटेकर के किरदार में आप को ऐसा बहुत कुछ देखने को मिलेगा जो सब्जेक्ट के लिए रामू की ईमानदारी साबित करता है। रामू की फिल्में हर किसी के माइंड में फिट नहीं होती। कुछ यहीं हाल इस फिल्म का भी है। मुंबई हमले के कई दृश्य इतने वीभत्स और भयावह है कि सिनेमा मालिकों को थिएटरों के बाहर कमजोर दिल वाले दर्शकों को फिल्म ना देखने की सलाह देनी चाहिए।

रामू की सिर्फ कसाब पर नहीं बल्कि मुंबई पर हुए हमले पर बेस है। ऐसी खबरें भी उड़ी रामू कसाब के किरदार में किसी टॉप ऐक्टर को लेना चाहते थे, इसी के चलते उन्होंने अपने कुछ नजदीकी स्टार्स को अप्रोच किया लेकिन कसाब के किरदार की बात सुनकर हर किसी ने कन्नी काट ली। एक इंटरव्यू में रामू ने कहा कसाब के किरदार में तो मैंने नया चेहरा ही लेना था, लेकिन मैं जानना चाहता था कसाब को लेकर स्टार्स की क्या सोच है।

कहानीः मछुआरों की एक टीम मछली पकड़ने के मकसद से समुद्र में काफी आगे निकल जाती है। बीच समुद्र एक नाव में सवार कुछ लोग इन्हें झंडा दिखाकर इन्हें मदद के लिए बुलाते है। मछुआरे इनकी मदद करने के मकसद से इन सभी को अपनी बोट में बुलाते है। बोट में सवार होने के बाद नाव पर सवार हथियारबंद युवक मछुआरों को बंदी बनाकर उन्हें समुद्र किनारे पहुंचाने को बाध्य करते हैं और फिर इनकी हत्या कर देते है।

दरअसल, नाव से बोट में सवार सभी युवक आतंकी है जो मुंबई में अपने आकाओं द्वारा बनाई एक बड़ी साजिश को अंजाम देने के मकसद से आए है। मुंबई आकर इन आतंकियों की खूनी होली एक क्लब से शुरू होकर होटेल ताजमहल, छत्रपति शिवाजी स्टेडियम टर्मिनल, अस्पताल सहित कई स्थानों पर एकसाथ शुरू होती है। हर और आतंकी अपना खूनी तांडव खेल रहे है, आतंकियों की बंदूकों के निशाने पर बच्चे, महिलाएं, बुजुर्ग सभी हैं।

इन आतंकियों को बेगुनाहों का बहता खून देख अपनी जीत का एहसास करा रहा है। इसी बीच मुंबई पुलिस के जॉइंट कमिश्नर क्राइम राकेश मारिया (नाना पाटेकर) इस खूनी तांडव को रोकने में लगे है। इस बीच छत्रपति शिवाजी रेलवे स्टेशन पर हुए जबरदस्त हमले के दौरान प्लेटफॉर्म पर चारों ओर खून बह रहा है। दूसरी और राकेश मारिया सहित दूसरे पुलिस अफसर आतंकियों के अगले टारगेट को जानने की कोशिशों और उन्हें रोकने में लगे है।

आतंकियों के निशाने पर रेलवे स्टेशन से लेकर अस्पताल भी आ चुके है। इस बीच हमला करने वाले आतंकियों में से पुलिस एक आतंकी अजमल कसाब (संजीव जायसवाल) को जिंदा पकड़ती है।

ऐक्टिंग: राकेश मारिया के किरदार में नाना पाटेकर की गजब ऐक्टिंग इस फिल्म की सबसे बड़ी यूएसपी है। नाना ने एक बार फिर साबित किया कि आज भी उनका विकल्प नहीं है। थिएटर एक्टर संजीव जायसवाल ने अजमल कसाब के किरदार में अच्छी मेहनत की है। स्टेशन पर महिलाओं, बच्चों , बेगुनाहों को गोलियों से भूनते कसाब के चेहरे पर उस वक्त आए इंप्रेशन को संजीव ने अपनी ऐक्टिंग से जीवंत कर दिखाया है।

डायरेक्शनः रामू ने स्क्रिप्ट और कई सीन्स पर जबरदस्त मेहनत की है। कसाब के किरदार को उभारने से कहीं ज्यादा ध्यान रामू ने इस हमले की साजिश की तह तक जाने की है। इस साजिश के तार जोड़ने में रामू ने मेहनत तो की लेकिन इंटरवल से पहले उनका निर्देशन काफी सुस्त है। फिल्म में जरूरत से ज्यादा खूनखराबा दिखाने की वजह से मिला सेंसर का 'ए' सटिर्फिकेट बॉक्स ऑफिस की दृष्टि से रामू को महंगा पड़ेगा। बतौर डायरेक्टर रामू ने नाना पाटेकर, संजीव जायसवाल, अतुल कुलकर्णी सहित सभी कलाकारों से अच्छा काम लिया है।

म्यूजिक: इस फिल्म में म्यूजिक की कतई गुंजाइश नहीं थी। फिर भी रामू ने बैकग्राउंड में 'मौला मौला ' और 'आतंकी आए ' गानों का अच्छा इस्तेमाल किया है

क्यों देखें: यह फिल्म उन्हीं दर्शकों की कसौटी पर खरी उतरेगी जो रामू के काम का स्टाइल जानते है। याद रखें, रामू की यह फिल्म कसाब या उसे मिली फांसी पर बेस नहीं बल्कि मुंबई पर हुए आतंकी हमले की कहानी है। फिल्म के कई सीन्स कमजोर दिल वाले दर्शक शायद हजम ना पाए । वहीं, फैमिली क्लास, कामेडी, ऐक्शन और मसाला फिल्मों के शौकीन इस अटैक से दूर ही रहे....।
