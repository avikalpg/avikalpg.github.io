घाटी में सुरक्षा बलों और स्पेशल टास्क फोर्स की ज्यादतियों पर फिल्म बनाकर इंटरनैशनल मीडिया में सुर्खियां बटोरने का इन दिनों शॉर्टकट बन गया है। ऐसी फिल्में विदेशों में होने वाले फिल्म फेस्टिवल्स में खूब वाहवाही बटोरती हैं जिससे फिल्म की ओवरसीज वैल्यू भी बढती है। फिल्म पिछले कुछ सालों में घाटी से लापता हुए नागरिकों के साथ-साथ कश्मीर के मौजूदा हालात पर सवालिया निशान उठाती है। बेशक , फिल्म निर्देशक राहत काजमी और राइटर संजय-अमर ने नए सिरे से घाटी के मौजूदा हालात, स्पेशल टास्क फोर्स को लेकर इस बार कुछ नया करने की पहल की लेकिन कमजोर स्क्रिप्ट के चलते फिल्म शायद किसी भी क्लास की कसौटी पर शायद खरी ना उतर पाए। दरअसल, घाटी में बरसों से यहां के निवासियों में अनिवार्य आइडेंटिटी कार्ड को लेकर रोष है। अगर डायरेक्टर इस सब्जेक्ट पर कंप्लीट होमवर्क के साथ इस प्रोजेक्ट को स्टार्ट करते तो यकीनन कश्मीर के बेस पर बनी चंद अच्छी फिल्मों में इस फिल्म का नाम भी दर्ज होता , लेकिन कमजोर कहानी के साथ साथ लीड किरदार में न्यू कमर फुर्कान मर्चेंट का बेहद लचर अभिनय फिल्म को और कमजोर बनाता है।

कहानी : एक खबरिया न्यूज् टीवी चैनल की रिपोर्टर नाजिया सिद्दिकी(टिया बाजपेयी) घाटी के मौजूदा हालात पर एक डॉक्यूमेंट्री बनाने श्रीनगर आती हैं। जर्नलिस्ट नाजिया का एक दोस्त अजय कुमार (फुरकान मर्चेंट) श्रीनगर में रहता है, सो नाजिया यहां आकर सबसे पहले अजय से मिलती हैं, अजय उसे एक लोकल गाइड राजू से मिलवाता है। नाजिया, अजय और राजू के साथ अपनी डॉक्यूमेंट्री की शूटिंग के लिए निकलती है तभी इन तीनों को लोकल पुलिस पकड़कर स्पेशल टॉस्क फोर्स के एक गुप्त ठिकाने पर ले जाती है। एसटीएफ के डीएसपी सैम्यूल वर्गीज(विपिन शर्मा) की टीम के तीन साथी हेड कांस्टेबल गुलाम नबी (सौरभ शुक्ला), कांस्टेबल हाकिमद्दीन(ब्रजेंद्र काला) और एक इंस्पेक्टर इन तीनों से सच उगलवाने में लग जाते हैं। एसटीएफ की टीम के शक की सूई राजू गाइड पर ज्यादा टिकी है, सो उसे कुछ ज्यादा ही प्रताड़ित किया जाता है। इसी बीच नाजिया गोली चलने की आवाज सुनती है, अगले ही पल जब एसटीएफ की टीम अजय और नाजिया को छोडने का फैसला करती है तो नाजिया डीएसपी वर्गीज से एक ही सवाल करती है राजू गाइड कहां है?

निर्देशन : राहत काजमी का निर्देशन काफी सुस्त है, खासकर एसटीएफ की कस्टडी के सीन्स को बेवजह कुछ ज्यादा ही लंबा खींचा गया है। ऐसा लगता है डायरेक्टर जैसे इस कहानी को यहीं खत्म कर देना चाहता हो। वहीं, फिल्म में घाटी की खूबसूरती को कैमरे में कैद करने की बजाए स्टूडियो में बनाए गए एसटीएफ के टॉर्चर कैम्प में करने की वजह शायद डायरेक्टर ही जानते हों। यही हाल एडिटिंग का भी है। हीरो अजय के पिता रघुबीर यादव को स्टेट के होम सेक्रेटरी का पीए दिखाया गया है लेकिन उनके किरदार को कुछ ऐसा बेबस दिखाया गया है जैसे पीए नहीं चपरासी हो। ताज्जुब होता है राहत खुद नियंत्रण रेखा से सटे पुंछ जिले के सुरनकोट से मुंबई आए हैं लेकिन इसके बावजूद कहानी को ट्रैक पर रखने में नाकाम रहे।

ऐक्टिंग : तारें जमीं पर फेम विपिन शर्मा एसटीएफ के डीएसपी के किरदार में खूब जमे हैं। डीएसपी वर्गीज के किरदार को देखकर लगता है इस किरदार को जीवंत बनाने के लिए यकीनन विपिन ने खास मेहनत की है। इसके अलावा, सौरभ शुक्ला और बृजेन्द्र काला निराश नहीं करते। वहीं अजय के किरदार में फुरकान मर्चेंट इस फिल्म की बेहद कमजोर कड़ी हैं।

क्यों देंखे : ऐसा कुछ नहीं हम आपसे इस फिल्म को देखने की सिफारिश करें, फिर भी विपिन शर्मा की बेहतरीन अदाकारी के साथ खबरिया चैनल की रिपोर्टर के ब्रेकिंग न्यूज फंडे का सच जानने के लिए अगर टाइम हो तो एक बार फिल्म देखी जा सकती है। 
