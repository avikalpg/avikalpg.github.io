फिल्म के हीरो विक्रांत अपनी इस फिल्म के निर्माता और निर्देशक भी हैं। जाहिर है, जब फिल्म उनकी है, तो हुजूर ने पूरी फिल्म में कैमरे को अपनी तरफ ज्यादा से ज्यादा रखने की कोशिश की है। कहानी भी कुछ ऐसी चुनी गई है कि उनके अलावा किसी और किरदार को उभरने का मौका तक नहीं मिल पाया।

कहानी : तान्या (कैनाज मोतावाला) एमबीए की डिग्री हासिल करने के बाद ड्राइविंग की नौकरी के लिए टॉप बिजनेसमैन कपूर साहब (प्रेम चोपड़ा) से मिलती है। कपूर साहब को ड्राइवर अपने पोते अर्जुन (विक्रांत महाजन) के लिए चाहिए, जो अपनी अलग दुनिया में मनमर्जी से रहने का आदी है। अर्जुन और तान्या के बीच एक दिन शर्त लगती है, जिसके मुताबिक अर्जुन को अगले दो दिन तान्या का ड्राइवर बनकर रहना है।

फिल्म में ऐसा कुछ खास नहीं है, जो इसे देखने आप थिएटर जाएं। अगर विक्रांत चाहते तो एक महिला ड्राइवर के किरदार को और ज्यादा उभारकर फिल्म को दिलचस्प बना सकते थे। लगता है उन्होंने फिल्म खुद को हीरो बनाने के लिए ही बनाई है, इसलिए दूसरे किरदारों के लिए ज्यादा कुछ नहीं छोड़ा। बतौर डायरेक्टर, एक्टर विक्रांत ने कहीं भी प्रभावित नहीं किया। मनोज पाहवा ने इस कमजोर कहानी के बीच अपने किरदार को कुछ दिलचस्प बनाने की कोशिश की है। 
