'द डर्टी पिक्चर' और 'कहानी' को बॉक्स ऑफिस पर मिली जबर्दस्त कामयाबी के बाद इन दोनों फिल्मों की लीड ऐक्ट्रेस विद्या बालन को शायद यह गलतफहमी हो गई कि हीरो के इर्दगिर्द घूमने वाली बॉलिवुड फिल्मों में वह अब ऐसी एक्ट्रेस बन गई हैं जो अपने दम पर भी किसी फिल्म को हिट करा सकती है। बेशक , इन दोनों फिल्मों में विधा की ऐक्टिंग का लोहा उनके आलोचकों ने भी कबूला। लेकिन ऐसा भी नहीं इन फिल्मों का पूरा क्रेडिट अकेली विधा के नाम जाता हो।

'द डर्टी' पिक्चर में नसीरुद्दीन शाह जैसे सलीकेदारे कलाकार की मौजूदगी, इमरान हाशमी का अपनी पिछली इमेज से हटकर डिफरेंट अभिनय और फिल्म के दो सुपर हिट गाने कामयाबी में अहम स्थान रखते हैं। यकीनन 'कहानी' की कामयाबी का क्रेडिट अकेली विद्या को काफी हद तक जाता है। लेकिन इसमें भी फिल्म के डायरेक्टर सुजॉय घोष भी बराबर के भागीदार रहे। वहीं, विद्या की पिछली दोनों फिल्में 'घनचक्कर' और 'शादी के साइड इफेक्टस' को दर्शकों ने नकार दिया। इस बार विद्या ने अपनी इमेज के डिफरेंट 'बॉबी जासूस' में कुछ अलग किया है, ऐसा भी नहीं इससे पहले स्क्रीन पर ऐसा प्रयोग ना हुआ हो। 70 के दशक में संजीव कुमार ने ऐसा ही एक्सपेरिमंट 'नया दिन नई रात' में किया तो इस दौर में प्रियंका चोपडा ने 'व्हाट योर राशी' में भी ऐसा ही कुछ किया। लेकिन प्रियंका के इस प्रयोग को दर्शकों ने पूरी तरह से नकार दिया।

बरसों से जासूसी हमारे फिल्ममेकर्स का पसंदीदा सब्जेक्ट रहा है। 70 के दशक में जीतेंद्र, धर्मेंद्र से लेकर मौजूदा दौर में सलमान खान, सैफ हर किसी को जासूस बनना पसंद है। हां, महिला जासूस पर केंद्रित शायद यह पहली हिंदी फिल्म है। हैदराबाद की टिपिकल मुस्लिम फैमिली की बिंदास लड़की बॉबी पर बनी इस फिल्म में ऐसे कई मसाले हैं जो बॉक्स आफिस पर बिकाऊ हो सकते हैं। लेकिन अकेली हीरोइन के कंधों पर बनी यह फिल्म यंग जेनरेशन को सिनेमाघरों तक खींच पाएगी यह कहना मुश्किल है।

कहानी: हैदराबाद की तंग गलियों में रहने वाली बीकीज अहमद उर्फ बॉबी (विधा बालन) 30 साल की हो चुकी है। टीवी चैनलों पर जासूसी सीरियल देखने की शौकीन बॉबी भी जासूस ही बनना चाहती है। बेशक, बॉबी की अम्मी तन्वी आजमी उसके रास्ते में कोई अडचन नहीं हैं, लेकिन अब्बा राजेंद्र गुप्ता को पसंद नहीं कि उनकी सबसे बड़ी बेटी जासूसी बने। अब्बा की ख्वाहिश है बॉबी निकाह करके अपना घर बसाए। बॉबी के मोहल्ले में रहने वाला तसुव्वर अहमद (अली जफर) एक टीवी चैनल में न्यूज एंकर हैं। तसुव्वर के सपने बहुत ऊंचे हैं। दूसरी ओर अब्बा बॉबी की शादी कराने पर आमादा हैं। शादी से बचने के लिए तसुव्वर भी बॉबी जासूस की अक्सर मदद करता रहता है। बॉबी को शहर की एक बड़ी नामी डिटेक्टिव कंपनी का मालिक सोढी अपने ऑफिस में जासूस की नौकरी नहीं देता तो बॉबी उसके ऑफिस के सामने ही अपना छोटा सा दफ्तर खोलती है।

बॉबी की लाइफ में उस वक्त टर्निंग पॉइंट आता है जब अचानक विदेश से हैदराबाद आया एक शेख (किरण कुमार) एक लड़की की तलाश करने के एवज में मोटी रकम देने की डील करता है। शेख से हुई इस डील के बाद बॉबी अपने मिशन में लग जाती है। पहली डील पूरी होने के बाद शेख मोटी रकम देकर अब एक लड़के की तलाश करने की डील करता है। बॉबी जासूस उस वक्त परेशान हो जाती है जब उसे पता चलता है कि उसने शेख के लिए जिस लड़की की तलाश की थी उसके घर के बाहर ताला टंग चुका है और लड़की की फैमिली का भी कुछ अता पता नहीं।

ऐक्टिंग: बॉबी जासूस के किरदार को विद्या ने बहुत संजीदगी से निभाया है, फिल्म के फर्स्ट पार्ट में विधा भिखारी से लेकर वॉचमैन और ड्राइवर के कई लुक में नजर आती हैं, लेकिन यह सभी किरदार एकआध मिनट के ही है। अली फजल के लिए करने को कुछ खास था हीं नही। पूरी फिल्म में चंद सीन्स में अली नजर आए लेकिन कमजोर किरदार और कम सीन्स की वजह से अपनी पहचान दर्ज नहीं करा पाए। विद्या के अब्बा के किरदार में राजेंद्र गुप्ता ने अपने दमदार अभिनय से अपने किरदार को जींवत कर दिया है। तन्वी आजमी और सुप्रिया पाठक की ऐक्टिंग प्रभावित करती है।

डायरेक्शन: अफसोस दो घंटे की इस कहानी को समर शेख ने उस रफ्तार में पेश नहीं कर पाए जो दर्शकों का बांधकर रखता है। कमजोर स्क्रिप्ट के साथ-साथ सुस्त गति का निर्देशन 'बॉबी जासूस' की कामयाबी के रास्ते में सबसे बड़ी बाधा है। हां, इंटरवल के बाद जब कहानी पटरी लौटती है उस वक्त तक बहुत देर हो चुकी होती है।

संगीत: शांतनु मोइत्रा और स्वानंद किरकिरे दोनों ने इस बार बिल्कुल अपसेट किया है। फिल्म में ऐसा कोई गाना नहीं जो सिनेमा हॉल से बाहर आने के बाद होंठों पर आए।

क्यों देंखे: विद्या बालन की ऐक्टिंग इस फिल्म का प्लस पॉइंट है। अगर जासूसी पर बनी 70-80 करोड़ के बजट में बनी मेगा बजट मल्टिस्टारर फिल्में देखी है तो इस बार 15 करोड में बनी इस महिला जासूस की फिल्म को देखने में कोई हर्ज नहीं है। 
