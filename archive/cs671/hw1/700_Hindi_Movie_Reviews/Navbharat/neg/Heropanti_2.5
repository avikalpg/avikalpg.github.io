बॉलिवुड में इन दिनों रीमेक और सिक्वल का दौर है। बेशक इस फिल्म को तमिल की सुपर हिट फिल्म परूग का रीमेक बताया जा रहा है। वैसे, अगर आपने सत्तर के दशक में रिलीज हुई जैकी श्रॉफ , मीनाक्षी शेषाद्रि स्टारर हीरो को सिनेमा के पर्दे पर या टीवी पर देखा है तो टाइगर की यह फिल्म कहीं ना कहीं उसी फिल्म से प्रभावित है।

इंडस्ट्री में आने वाले नए चेहरों की बात की जाए तो इनमें से 95 फीसदी स्टार सन और स्टार डॉटर है। इसी दौर में जैकी श्रॉफ के साहबजादे टाइगर श्रॉफ ने भी एंट्री ली है। टाइगर ने करियर की शुरुआत के लिए लीक से हटकर या कुछ अलग करने का जोखिम उठाने की बजाए बॉक्स आफिस पर बिकाऊ मसालों वाली फिल्म से करियर की शुरुआत करना बेहतर समझा।

प्रॉडक्शन कंपनी ने टाइगर को कुछ ऐसे अंदाज में प्रमोट किया रिलीज से पहले यंगस्टर्स में इस फिल्म का अच्छा खासा क्रेज बन गया। इस फिल्म को देखकर साफ लगता है पापा ने साहबजादे को ऐक्टिंग की एबीसी सीखने के बाद ही कैमरा फेस करने का ग्रीन सिग्नल दिया, टाइगर ने हैरतअंगेज ऐक्शन स्टंट सीन करने के साथ-साथ अपनी पहली ही फिल्म में बार बार शर्ट उतारकर सिक्स पैक बॉडी दिखाने में कोई कसर बाकी नहीं छोड़ी।

वहीं, अगर ऐक्टिंग की बात की जाए तो डायलॉग डिलीवरी के मामले में टाइगर को अभी बहुत कुछ सीखना बाकी है, ऐसे में उनका हिंदी फिल्मों के दूसरे हीरोज से बिल्कुल अलग लुक सीरियस सीन्स में उन्हें जमने नहीं देता।

कहानी: बबलू (टाइगर श्रॉफ ) अपनी बसी बसाई दुनिया में जीने वाला मस्तमौला युवक है। कॉलेज के कुछ दोस्तों के साथ उसकी खूब पटती है। बबलू दोस्तों के लिए कुछ भी करने का जज्बा रखता है। हरियाणा के जाटलैंड एरिया में दबंग चौधरी सूरत सिंह ( प्रकाश राज) का दबदबा है। गांव में चौधरी साहब का पूरा परिवार एक साथ रहता है।

चौधरी साहब की बड़ी बेटी रेणू (संदीपा धर) को बबलू के खास दोस्त राकेश से प्यार हो जाता है। राकेश के प्यार में रेणू घर से भाग जाती है। चौधरी साहब और उनके भाई रेणू की तलाश में है। इसी बीच उनके हाथ राकेश के दो दोस्त लगते है। चौधरी साहब के भाई जब इन दोनों की पिटाई करते है तो वह बबलू का नाम लेते हैं। अब इन दोनों के साथ-साथ बबलू भी चौधरी साहब की किलेनुमा हवेली में कैद है।

एक दिन बबलू की नजरें चौधरी साहब की छोटी बेटी डिंपी (कृति सेनन) से मिलती है। बबलू को पहली नजर में डिंपी से प्यार हो जाता है। बबलू को अपने प्यार को हासिल करने के लिए चौधरी साहब और उनके भाइयों से लंबी जंग लड़नी पड़ती है।

ऐक्टिंग: बबलू के किरदार में टाइगर श्रॉफ एवरेज नजर आते हैं। बेशक ऐक्शन और डांस में टाइगर ने अपना जबर्दस्त टैलंट दिखाया है। वहीं टाइगर को अभी अपनी डायलॉग डिलीवरी और फेस एक्सप्रेशन पर खास ध्यान होगा। इंटरवल के बाद कई सीन्स में डायलॉग डिलीवरी के वक्त टाइगर का चेहरा एकदम फ्लैट नजर आता है।

कृति सेनन अपने किरदार में काफी हद तक फिट तो है लेकिन टाइगर के साथ उनकी केमिस्ट्री में दम नजर नहीं आता। चौधरी साहब के किरदार में प्रकाश राज कुछ दृश्यों में ओवर ऐक्टिंग के शिकार हुए है , इसके बावजूद पूरी फिल्म में इकलौते वहीं ऐसे कलाकार है जो स्टार्ट टू एंड प्रभावित करते हैं।

निर्देशन: ऐसा लगता है डायरेक्टर सब्बीर खान पहले से जानते थे उन्हें टाइगर और कृति से क्या कराया जा सकता है और उन्होंने वहीं सब कराया भी। यही वजह है उन्होंने कैमरा इन दोनों पर कुछ ज्यादा फोकस किया है। कमजोर स्क्रिप्ट के बावजूद सब्बीर खान ने ऐसे मसाले फिट करने में कोई कसर बाकी नहीं छोड़ी जो यंगस्टर्स की कसौटी पर खरा उतरने का दम रखते हैं।

संगीत: फिल्म के दो गाने आ रातभर... और व्हिसल बजा फिल्म की रिलीज से पहले कई म्यूजिक चार्ट में टाप पर चल रहे हैं। वहीं फिल्म का बैकग्राउंड म्यूजिक टाइगर के पापा की बरसों पुरानी सुपर हिट हीरो के म्यूजिक की याद दिलाता है।

क्यों देखें: अगर आप चालू मसालों के साथ-साथ डांस और ऐक्शन के शौकीन है तो इस हीरोपंती को एकबार देखा जा सकता है। लीक से हटकर या कुछ नया देखने वाली क्लास को फिल्म सौ फीसदी अपसेट करेगी। 
