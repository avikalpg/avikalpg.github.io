रिलीज से पहले दिल्ली फिल्म फेस्टिवल, ग्लोबल फिल्म फेस्टिवल, दादा साहब फिल्म सहित करीब दो दर्जन फेस्टिवल में कई अवॉर्ड अपने नाम कर चुकी 'तारा' को सिनेमाघरों तक पहुंचने में कुछ ज्यादा ही वक्त लग गया।

बेस्ट स्टोरी, बेस्ट स्क्रीन प्ले का अवॉर्ड अपने नाम कर चुकी 'तारा' बरसों से अपनी आजादी की जंग लड़ रही उन बेबस महिलाओं की कहानी है, जो शहरी चमकदमक और मीडिया की सुर्खियों से बहुत दूर रहती है। बेहद सीमित बजट और नई स्टार कास्ट के साथ बनी इस फिल्म में तकनीकी रूप से बेशक कई खामियां हों, लेकिन बॉक्स ऑफिस पर कमजोर समझे जाने वाले विमिन पावर सब्जेक्ट पर फिल्म बनाने के लिए प्रॉडक्शन कंपनी की तारीफ करनी होगी।

कहानी: मुंबई शहर से दूर टांडा गांव में महिलाओं की दुर्दशा को दर्शाती इस फिल्म की कहानी एक ऐसी निडर महिला तारा की है, जो गांव में बरसों से प्रताड़ित हो रही महिलाओं के शोषण और पुरुष प्रधान समाज में उनकी दुर्दशा के खिलाफ आवाज उठाती है। तारा (रेखा राणा) को अपने अधिकारों के लिए जंग की शुरुआत अपने घर से करनी पड़ती है। यहां उसकी आजादी की इस आवाज को दबाने में उसके पति बलदेव (रोशन श्रॉफ) से लेकर गांव के दूसरे लोग भी शामिल हैं। तारा को उस वक्त सदमा लगता है, जब उसके पति के सामने अपमानित करने के लिए गांव का एक शख्स ही उस पर आरोप लगाता है।

ऐक्टिंग: फिल्म के लीड किरदार तारा में रेखा राणा प्रभावित करती हैं। अन्य कलाकारों में रोशन श्रॉफ, आशीष सलीम और ब्रिजेश कारी ने अपनी असरदार मौजूदगी दर्ज कराई है।

क्यों देखें: असरदार सब्जेक्ट, शहर से कोसों दूर विमिन पावर को दर्शाती एक सीधी-सादी पहल जिसे आप तकनीक की खामियों को नजरअंदाज करके देखें, तो अपसेट नहीं होंगे।
