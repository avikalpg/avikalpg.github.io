मर्डर 3' फेम सारा लॉरेन की बोल्ड इमेज न जाने क्यों सेंसर बोर्ड में विराजमान मंडली को ऐसी नागवार गुजरी कि बोर्ड ने सारा की इस फिल्म को भी एडल्ट का तमगा दे डाला। फिल्म देखकर ताज्जुब होता है कि सेंसर को फिल्म में ऐसा क्या आपत्तिजनक लगा कि उन्होंने फिल्म को वयस्कों के लिए ही पास किया। इससे पहले सेंसर ने 'बरखा' से कहीं ज्यादा हॉट, सेक्सी और हिंसा से मालामाल फिल्मों को यूए सर्टिफिकेट के साथ क्लियर किया है। 'बरखा' में बेशक इक्का दुक्का हॉट सीन्स हैं, लेकिन सेंसर ऐसे सीन्स को यूए के साथ क्लियर करता आया है। हिमाचल की कई ऐसी खूबसूरत लोकेशन पर 'बरखा' शूट हुई है, जहां जाने से हमारे फिल्मकार कतराते हैं। बेहतरीन लोकेशन, दिल को छू लेने वाला संगीत इस फिल्म की खासियत है, लेकिन कहानी की सुस्त रफ्तार और सतही निर्देशन फिल्म के माइनस पॉइंट्स हैं।

कहानी : जतिन सब्बरवाल (ताहा शाह) शहर के एक नामी वकील ( पुनीत इस्सर) का बेटा है। लॉयर जतिन को फटॉग्रफी का भी शौक है। फटॉग्रफी का शौक जतिन को हिमाचल में चम्बा की वादियों में खींच लाता है। यहां एक दिन जतिन का कैमरा गायब हो जाता है, कैमरा गुम होने की खबर पुलिस स्टेशन देने पहुंचे जतिन की नजर यहां बरखा (सारा लॉरेन)पर पड़ती है, जो थाने में उसी का कैमरा जमा करवाने आई है। पहली नजर में ही जतिन उस पर मर मिटता है और अपने प्यार को पाने की चाह में कुछ दिन के लिए यहां ठहर जाता है। अचानक एक दिन जतिन को पता चलता है बरखा मुंबई चली गई है। गांव में अपनी बुआ के साथ रह रही बरखा मुंबई में अपना करियर बनाने की चाह में पहुंचती है, लेकिन हालात उसे यहां एक बार में बार डांसर बना देते हैं। बार में हर रोज आने वाला रईस युवक आकाश ( प्रियांशु चैटर्जी) बरखा को प्यार करता है। एक दिन आकाश बरखा से दिल की बात कहता है और दुनिया से छुपकर बरखा से शादी करके उसे अपने बंग्ले पर ले आता है। इस बीच बार मालिक अन्ना का बर्थडे विश करने बरखा एक दिन बार आती है तभी पुलिस छापा मारकर बरखा सहित दूसरी लड़कियों को पकड़ लेती है। पुलिस स्टेशन पर बरखा पुलिस कॉन्स्टेबल से अपने पति आकाश को फोन करके उसे थाने बुलवाने के लिए फोन करने के लिए कहती है तो दूसरी ओर से आकाश का जवाब सुनकर उसके पांवों तले जमीन खिसक जाती है।

ऐक्टिंग : तुम बिन और भूतनाथ सहित कई फिल्मों में नजर आए प्रियांशु चटर्जी फिल्म के इकलौते ऐसे कलाकार हैं, जिन्होंने अपने किरदार को निभाने के लिए थोड़ी-बहुत मेहनत की है। बरखा के लीड किरदार में स्टार्ट टू लास्ट तक सारा लॉरेन बुझी-बुझी सी लगती हैं। जतिन के रोल में ताहा शाह ने अपसेट किया वहीं बरखा की खास सहेली मधु के रोल में श्वेता पंडित ने अपने किरदार को अच्छा निभाया।

निर्देशन : फिल्म का सब्जेक्ट कुछ ज्यादा ही पुराना है। निर्देशक शादाब मिर्जा ने डांस बार और इनमें काम करने वाली लड़कियों के प्रति सोचने का अच्छा नजरिया अपनी इस फिल्म में पेश करने की पहल तो की है, लेकिन कमजोर निर्देशन के चलते इसमें भी नाकाम रहे ।

संगीत : अमजद नदीम का संगीत फिल्म का सबसे बड़ा प्लस पॉइंट है। अगर आप मेलोडी और दिल को टच करने वाले म्यूजिक के रसिया हैं तो लंबे अर्से बाद इस फिल्म के गानों में अपने चहेते सिंगर राहत फतेह अली खान, सोनू निगर, श्रेया घोषाल, राहत साबरी की सुरीली आवाज सुनकर झूम उठेंगे। फिल्म की रिलीज से पहले ही फिल्म के दो गाने तू इतनी खूबसूरत है, पहली दफा, कई म्यूजिक चार्ट में टॉप फाइव पर हैं।

क्यों देखें : हिमाचल की कुछ बेहतरीन लोकेशन के साथ अगर मेलोडी म्यूजिक के शौकीन हैं और अपने पसंदीदा गानों को सत्तर एम एम स्क्रीन पर देखना चाहते हैं तो फिल्म एकबार देखी जा सकती है। 
