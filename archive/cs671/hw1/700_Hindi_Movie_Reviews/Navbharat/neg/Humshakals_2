हमशकल्स में बॉक्स आफिस पर बिकने वाला हर मसाला डायरेक्टर ने फिट किया। बॉलिवुड में डेविड धवन के बाद शायद साजिद खान दूसरे ऐसे डायरेक्टर हैं जो खुलकर कहते हैं कि उनकी फिल्में देखने दर्शकों की वही क्लास थिएटर में आए जो सिनेमाहॉल में फुल एंटरटेनमेंट और रिलेक्स मूड करने के लिए आते हैं। अगर साजिद की इस फिल्म की बात करें तो इस फिल्म को उनकी पिछली दो सुपरहिट रही फिल्मों हाउसफुल और हाउसफुल-2 का बेहद कमजोर एक्सटेंशन कहा जाएगा।

चर्चा है, साजिद इस फिल्म का टाइटल हाउसफुल-3 रखना चाहते थे। ऐन रिलीज के वक्त उनकी यह फिल्म किसी कानूनी विवाद में ना फंस जाए इसलिए उन्होंने नए टाइटल से फिल्म रिलीज की। पूरी फिल्म में कहानी के नाम पर बस मजाक ही नजर आता है। बेसिर पैर की स्क्रिप्ट को एडिटिंग टेबल पर कहानी बनाने की जो कमजोर कोशिश की गई, वह भी लगभग नाकाम ही रही।

कहानी : लंदन के अरबपति अशोक सिंघानिया (सैफ अली खान) को कॉमिडी करने और दूसरों को हंसाने का जुनून है। अब यह शायद अशोक को भी नहीं मालूम कि उसके घटिया और उबाऊ चुटकुले सुनकर लोग हंसते नहीं बल्कि अपना सिर पीट लेते हैं। कुमार (रितेश देशमुख) अशोक का बचपन से लंगोटिया दोस्त है। अशोक के पिता लंबे अर्से से कोमा में हैं।



अशोक का मामा (राम कपूर) अशोक की कंपनी में डायरेक्टर है। मामा अशोक को अपने रास्ते से हटाकर उसकी अरबों की दौलत को हथियाना चाहता है। कंपनी की मीटिंग में मामा अशोक और कुमार को पानी में घोलकर ऐसी दवा पिला देता है जिसे पीने के बाद वह दोनों चौबीस घंटे के लिए कुत्तों जैसा बर्ताव करते हैं।

इन दोनों को पागलखाने भेज दिया जाता है और यहां भी इन दोनों को हर रोज यही ड्रग देने के लिए मामा के साइंटिस्ट दोस्त ने पहले से अपना आदमी रखा हुआ है। इसी पागलखाने में इन दोनों के दूसरे हमशक्ल हैं। लंदन के एक रेस्तरां में परांठे बनाने वाले अशोक और कुमार अच्छे दोस्त हैं। एक दिन इन दोनों ने रेस्तरां में परांठों में कोकीन मिलाकर कस्टमर को खिला दी।

रेस्तरां का मालिक चंकी पांडे ड्रग बेचने के कारोबार से जुड़ा है। इसी पागलखाने के एक और वार्ड में एक दूसरे मामाजी (राम कपूर) हैं, इनका नाम जॉनी है। इसी कहानी में बिपाशा, अरबपति अशोक की सेक्रेटरी बनी हैं, तो डॉक्टर बनी ईशा गुप्ता और एक टीवी चैनल की होस्ट बनी तमन्ना कुछ रोमांटिक सीनों और गानों में डांस करते नजर आती हैं।

एक्टिंग : सैफ, रितेश ने जमकर ओवरएक्टिंग की है। रितेश इस तरह के किरदार पहले कई बार कर चुके हैं। सैफ के लिए कॉमिडी करना वैसे भी आसान नहीं, ऐसे में जब स्क्रिप्ट कमजोर हो तो उनसे काम लेना एवरेस्ट पर चढ़ने जैसा है। बिपाशा, तमन्ना, ईशा तीनों ने बिकनी में अपनी ब्यूटी दिखाने के अलावा कुछ खास नहीं किया। सतीश शाह और दर्शन जरीवाला जैसे मंझे हुए कलाकारों को बेकार किया गया।

डायरेक्शन : हिम्मतवाला के बाद एकबार फिर साजिद खान ने अपने फैंस से उनके सब्र का इम्तिहान लिया है। इस फिल्म में जालिम वार्डन बने सतीश शाह एक सीन में रितेश और सैफ को टार्चर करने के लिए उन्हें टीवी पर हिम्मतवाला दिखाते हैं। बस आप समझ गए होंगे, हम क्या कहना चाहते हैं। साजिद पूरी फिल्म में खुद ही इस कदर कन्फ्यूज नजर आते हैं कि उन्हें खुद ही नहीं पता होता कि आगे क्या दिखाया जाए। फिल्म की लंबी-चौड़ी स्टार कास्ट को साजिद ने कैमरे के सामने कुछ भी करके दर्शकों को किसी भी तरह से हंसाने का टॉरगेट दिया जिसमें सभी नाकाम रहे। सैफ स्टार्ट से लास्ट तक इस किरदार में खुद को फिट नहीं कर पाए और ना ही साजिद उनसे कुछ करा पाने में सफल रहे।

संगीत : हिमेश रेशमिया का संगीत पहले से कई म्यूजिक चार्ट में टॉप टेन में शामिल है। मुझे अपनी बना ले कॉलर टयून, हम पागल नहीं हैं, और खोल दे दिल की खिड़की पहले से म्यूजिक लवर्स की जुबां पर है।

क्यों देखें : अगर कॉमेडी के नाम पर कुछ भी उल्टा-सीधा देखकर ठहाके लगाते हैं तो हमशकल्स आपके लिए है। लगता है, साजिद ने अपनी पिछली फिल्म हिम्मतवाला की नाकामी से कुछ नहीं सीखा और अपने फैंस के सब्र का इम्तिहान लेने के लिए ऐसी कन्फ्यूज स्टोरी के साथ आए, जिसे बनाने-बनाते वह खुद कन्फ्यूज हो गए।
