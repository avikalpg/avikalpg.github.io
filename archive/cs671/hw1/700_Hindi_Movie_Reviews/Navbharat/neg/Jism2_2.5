बतौर ऐक्टर पूजा भट्ट की पारी ज्यादा सफल नहीं रही। डायरेक्टर के तौर पर उनके करियर पर नजर डालें तो उनके खाते में 'कजरारे', 'धोखा' और 'पाप' जैसी फिल्में हैं। अगर 'पाप' को छोड़ दें तो दूसरी फिल्मों की झलक भी दर्शकों के जेहन में नहीं होगी। लेकिन इस बार पूजा ने काफी सोच-समझकर दांव खेला था। बिग बॉस से सुर्खियों में आईं पॉर्न स्टार सनी लियोन ने पूजा की 'जिस्म 2' करने के लिए हामी क्या भरी कि पूजा को लगा कि उनके हाथ कामयाबी और कमाई की चाबी लग गई है। पापा महेश भट्ट ने बॉक्स ऑफिस पर बिकाऊ मसालों को मिक्स करके ऐसी कहानी लिखी जिसमें पूजा सनी की मदमस्त करती ब्यूटी को परोस सकें।

रिलीज से पहले जमकर पब्लिसिटी स्टंट किए गए। खबर आई कि सनी ने रणदीप हुड्डा और अरुणोदय की मेडिकल रिपोर्ट चेक की। दरअसल, विदेशों में पॉर्न फिल्म की शूटिंग से पहले ऐक्टर्स की मेडिकल और एचआईवी रिपोर्ट चेक होती है। पूजा और सनी के बीच कोल्ड वॉर की खबरें आईं। फिल्म कंप्लीट हुई तो पूजा ने सेंसर बोर्ड को बिना दिखाए गानों को यूट्यूब पर अपलोड कर दिया। यही नहीं, 'डिपार्टमेंट' मूवी के आइटम नंबर में नजर आई नतालिया कौर की न्यूड बॉडी शूट करके हॉट पोस्टर बनाकर मीडिया और डिस्ट्रिब्यूशन कंपनियों को दिया।

कहानी: इंटेलिजेंस अफसर अयान (अरुणोदय सिंह ), खूंखार क्रिमिनल कबीर (रणवीर हुड्डा) को पकड़ने के लिए इज्ना (सनी लियोन) का सहारा लेता है। इज्ना का पहला काम कबीर के पास मौजूद कुछ ऐसे दस्तावेजों को बरामद करना है जो खुफिया एजेंसियों के लिए बेहद जरूरी है। अयान को पता नहीं कि इज्ना और कबीर कुछ अर्से पहले तक एक-दूसरे को पसंद करते थे। उस वक्त कबीर पुलिस के लिए काम करता था, लेकिन अचानक ऐसा कुछ होता है जो कबीर और पुलिस के बीच दुश्मनी शुरू हो जाती है। इज्ना, कबीर और अयान के बीच घूमती इस कहानी में ऐसा हर मसाला परोसा गया है जिसे टिकट खिड़की पर कैश किया जा सके।

ऐक्टिंग: सनी के नाम और उनकी खूबसूरती को हर जगह कैश किया गया लेकिन ऐक्टिंग की बात की जाए तो सनी ही इस फिल्म की सबसे कमजोर कड़ी हैं। सनी जब तक खामोश रहती हैं खूबसूरत गुड़िया की तरह लगती हैं पर, उनके डायलॉग बोलते ही सब मजा किरकिरा हो जाता है। पूजा भी इस सच को जानती थीं इसलिए सनी के हिस्से में डायलॉग बेहद कम है। रणदीप ने दमदार ऐक्टिंग की बदौलत एकबार फिर यह साबित कर दिया है कि अगर मौका मिले तो, वह बड़े स्टार्स की छुट्टी करने का दम रखते हैं। अरुणोदय सिंह बस ठीक-ठाक रहे, आरिफ जकारिया ने मजबूत एंट्री दर्ज कराई है।

डायरेक्शन: पूजा ने डायरेक्शन के नाम पर सनी की ब्यूटी को कैमरे में कैद करने पर ही ज्यादा फोकस किया है। शुरुआती चालीस मिनट की फिल्म बेहद सुस्त है, आखिरी पंद्रह मिनट में पूजा ने कहानी को अच्छी तरह से समेटने की कोशिश की है।

संगीत: फिल्म में ऐसा कोई गाना नहीं जो हॉल से निकलने के बाद आपकी जुबां पर आने का दम रखता हो।

क्योंदेंखे: सनी लियोन की ब्यूटी दर्शकों की एक खास क्लास को सिनेमाघरों तक खींचने का दम रखता है। अगर अच्छी कहानी या सनी से अच्छी ऐक्टिंग की आस में थिएटर जा रहे हैं तो अपसेट होंगे। वहीं, फिल्म में सनी लियोन के इतने हॉट, लव मेकिंग सीन्स नजर नहीं आएंगे जितने आप यूट्यूब, पोस्टरों और प्रोमो में देख चुके हैं।
