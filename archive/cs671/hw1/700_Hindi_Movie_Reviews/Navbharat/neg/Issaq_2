पिछले कुछ टाइम से बनारस हमारे फिल्म मेकर्स को कुछ ज्यादा ही लुभाने लगा है। इंडस्ट्री के टॉप बैनर यश राज फिल्म्स ने रानी मुखर्जी, अभिषेक बच्चन को लेकर अपनी फिल्म का तानाबाना बनारस के आसपास बुना। वहीं, पिछले दिनों रिलीज हुई डायरेक्टर आनंद एल. राय की 'रांझणा' भी बनारस को बैकग्राउंड में रखकर बनाई गई। डायरेक्टर मनीष तिवारी को भी बनारस की लोकेशन ने काफी प्रभावित किया। उन्होंने नक्सली मूवमेंट, रेत माफिया के खूनी खेल के बीच परवान चढ़ती सिंपल लव स्टोरी का तानाबाना भी बनारस की लोकेशन को ध्यान में रखकर ही बुना।

मनीष ने बेहतरीन लोकेशन का सिलेक्शन तो किया, लेकिन करीब ढाई घंटे की फिल्म में एक्शन और खूनी होली के बीच हीरो-हीरोइन की लव स्टोरी कहीं गुम होकर रह जाती है। ऐसा लगता है कि मनीष ने अपनी पिछली फिल्मों से हटकर इस बार विलियम शेक्सपीयर के नाटक रोमियो एंड जूलियट को विशाल भारद्वाज की ओंकारा स्टाइल में पेश करने की कोशिश की है।

कहानी : बनारस के रेत माफिया में शामिल कश्यप और मिश्रा घराने एक दूसरे के कट्टर दुश्मन हैं। कश्यप परिवार की बच्ची कश्यप (अमाइरा दस्तूर) का बरसों से मिश्रा खानदान से छत्तीस का आंकड़ा रहा है। बनारस की इन्हीं गलियों में बच्ची को मिश्रा खानदान के राहुल मिश्रा (प्रतीक बब्बर) से कब प्यार हो गया, उसे भी पता नहीं चला।

बच्ची से मिलने से पहले राहुल ज्यादा ही शौकीन मिजाज का था, जिसे बंदूकों के साथ खूबसूरत लड़कियों से नजदीकियां रखना पसंद है। बनारस में रेत के माफिया बिजनेस से जुड़े मिश्रा और कश्यप खानदानों में चल रही दुश्मनी उस वक्त जंग में बदल जाती है, जब दोनों परिवारों को बच्ची और राहुल के इश्क के बारे में पता चलता है। बच्ची के पिता किसी भी सूरत में अपनी लाड़ली की शादी अपने कट्टर दुश्मन के परिवार में करने को राजी नहीं।

इसी बीच बच्ची और राहुल, बाबा (मकरंद देशपांडे) के आशीर्वाद से एक दूसरे के हो जाते हैं। लेकिन बच्ची के मामा तीतस (रवि किशन) को अपनी भांजी का राहुल से मिलना पसंद नहीं। इसी बीच हालात कुछ ऐसे बनते हैं, जिनमें कश्यप खानदान तपसी की हत्या का दोषी राहुल को मानता है।

दूसरी तरफ, इसी शहर में रेत माफिया से जुड़े लोगों के साथ नक्सली नेताओं के जुड़ाव की खबर लोकल पुलिस को भी है। शहर में सक्रिय नक्सली नेता (प्रशांत नारायण) की वाराणसी पुलिस स्टेशन के इंस्पेक्टर प्रीतम (प्रशांत कुमार) के साथ नजदीकियां हैं। प्रीतम अपने विरोधियों को रास्ते से हटाने के लिए अक्सर नक्सली नेता और उसके गुट का इस्तेमाल करता रहता है। कहानी में टर्न उस वक्त आता है, जब बच्ची के पिता कश्यप (सुधीर पांडे) उसका रिश्ता इंस्पेक्टर प्रीतम के साथ तय कर देते हैं। दूसरी ओर तीतस की हत्या के बाद से राहुल भी छिपता छिपाता फिर रहा है।

एक्टिंग : फिल्म की लीड जोड़ी प्रतीक और अमाइरा निराश करती हैं। वहीं, मकरंद देशपांडे, प्रशांत नारायण, सुधीर पांडे ने छोटी भूमिकाओं के बावजूद अपना प्रभाव छोड़ा है।

डायरेक्शन : मनीष तिवारी ने स्क्रिप्ट और किरदारों पर ज्यादा मेहनत करने के बजाय बनारस के माहौल को बेहतरीन ढंग से पर्दे पर पेश करने में ज्यादा दिलचस्पी दिखाई। यही वजह है कि करीब ढाई घंटे की इस फिल्म में किरदार और कहानी दबकर रह गई हैं। ऐसे में सीधी-सादी लव स्टोरी मारकाट और खूनी होली में बदल गई।

संगीत : इसक तेरा.... का फिल्मांकन अच्छा बन पड़ा है।

क्यों देखें : बनारस को नजदीक से जानना हो, तो इस फिल्म को देखा जा सकता है। वहीं, कमजोर स्क्रिप्ट और बेवजह की मारकाट के बीच कहानी की तलाश न ही करें।
