मसाला फिल्मों की भीड़ में इंडस्ट्री में कुछ अलग करने वाले फिल्ममेकर्स भी हैं। हालांकि, इनमें से कुछ फिल्ममेकर जल्दबाजी में होमवर्क किए बिना काम शुरू कर तो देते हैं, लेकिन सब्जेक्ट और किरदारों पर अच्छी पकड़ ना होने से अपनी स्क्रिप्ट के साथ इंसाफ नहीं कर पाते। कुछ यही हाल यंग डायरेक्टर राजेश बच्चानी की फिल्म 'श्री' का भी है। वैसे, राजेश ने फिल्म में कुछ नया करने की कोशिश तो जरूर की लेकिन दो घंटे से भी कम समय की फिल्म में फ्लैशबैक का इस्तेमाल और बिखरी स्क्रिप्ट दर्शकों को कहानी के साथ जोड़ नहीं पाई।

कहानीः श्री (हुसैन कुवाजेरवाला) एक कंपनी में काम करता है। श्री और सोनू (अंजलि पाटिल) एक दूसरे से प्यार करते हैं। इसके बावजूद श्री का जल्दी शादी करने का इरादा नहीं है। दरअसल, वह चाहता है शादी से पहले कुछ पैसा जोड़ ले, ताकि उसकी जिंदगी बिना टेंशन के साथ गुजर सके। इसी बीच उसकी मुलाकात रंधावा से होती है।

हर महीने बारह हजार रुपए की सैलरी कमाने वाले श्री को रंधावा 12 घंटे में बीस लाख से ज्यादा रुपए देने का ऑफर देता है। रंधावा की डील के मुताबिक, श्री को 12 घंटे एक एक्स्पेरिमेंट के लिए देने हैं और इसके बारे में किसी को नहीं बताना है। इस अनोखी डील में रंधावा के साथ शहर का पुलिस कमिश्नर और एक प्रोफेसर भी शामिल हैं।

इस डील के फाइनल होने के बाद श्री पर एक टेस्ट किया जाता है। रंधावा का दावा है इस टेस्ट के कामयाब होने पर आने वाले कल का पता लगाया जा सकेगा। वह इससे पहले यह टेस्ट 8 लोगों पर कर चुका है, लेकिन उसे नाकामयाबी ही मिली। श्री के साथ टेस्ट शुरू होता है और इसके बाद उसकी जिंदगी में कुछ ऐसा होता है जो उसने कभी सपने में भी नहीं सोचा था।

एक्टिंगः श्री के किरदार में हुसैन ने मेहनत तो की, लेकिन बिखरी स्क्रिप्ट और कमजोर डायरेक्शन की वजह से वह दर्शकों की हर क्लास को प्रभावित नहीं कर पाते। अंजलि पाटिल के हिस्से में जितने सीन आए उनमें वह खूबसूरत गुड़िया बनकर रह गईं।

डायरेक्शनः राजेश अपनी ही लिखी कहानी को कैमरे के सामने असरदार ढंग से पेश नहीं कर पाए। ऐसे अलग सब्जेक्ट पर बनने वाली फिल्म की बॉक्स ऑफिस पर कामयाबी तभी मुमकिन हो पाती है, जब दर्शक कहानी के साथ खुद को जोड़ पाए। यही चमत्कार राजेश नहीं कर पाए।

संगीतः फिल्म में ऐसा कोई गाना नहीं जो आपकी जुबां पर आने का दम रखता हो।

क्यों देखें: अगर टाइम पास करना है, तभी 'श्री' से मिलने का प्लान बनाएं।
