सीक्वल और रीमेक के सीजन में हर फिल्ममेकर कुछ नया करने का रिस्क उठाने के बजाए इसी रास्ते पर चलना सेफ मानता है। भट्ट कैंप ने 'राज़', 'मर्डर', 'जिस्म' के सीक्वल के बाद अपनी करीब 23 साल पुरानी सुपरहिट म्यूजिकल फिल्म 'आशिकी' का सीक्वल बनाया है। वैसे, आपको बता दें कि इस फिल्म का राहुल रॉय स्टारर 'आशिकी' से दूर-दूर तक कोई वास्ता नहीं है।

करीब दो दशक पहले बनी 'आशिकी' देख चुके दर्शकों की क्लास को यंग डायेक्टर मोहित सूरी की इस फिल्म में उतना मजा न आए जितना इस कैंप के सुप्रीमो महेश भट्ट की पिछली फिल्म में आया था। इस नई 'आशिकी' में डायरेक्टर अनंत महादेवन की फिल्म 'दिल विल प्यार व्यार' और 'अभिमान' की काफी कुछ झलक तो बेशक है, लेकिन मल्टिप्लेक्स के दौर में यंगस्टर्स को बॉक्स ऑफिस तक खींचने की चाह में डायरेक्टर मोहित सूरी ने कहानी में कई ऐसे मसाले भी ठूंसे जो मसाला फिल्मों के शौकीनों को थिएटर तक खींचने का दम रखते हैं।

23 साल पहले आई फिल्म के गाने आज भी म्यूजिक लवर्स की जुबां पर हैं। दूसरी ओर तीन म्यूज़िक डायरेक्टर्स के साथ बनी नई 'आशिकी' के संगीत की बात करें तो इस फिल्म के गानों में पहले जैसा दमखम नहीं है।

कहानी: राहुल जयकर ( आदित्य रॉय कपूर) की सुरीली आवाज पर कभी हर कोई मरता था। स्टारडम के शिखर पर पहुंचकर राहुल का मिजाज कुछ ऐसा बदला कि हर किसी से बेवजह उलझना उसके स्वभाव में शामिल हो चुका था। इसी वजह से राहुल की लोकप्रियता घटने लगी थी। कभी इंडस्ट्री के टॉप म्यूज़िक डायरेक्टर, बैनर अपनी फिल्म का एक गाना गवाने के लिए राहुल के आगे- पीछे घूमा करते थे तो अब इन्हीं हरकतों की वजह से उससे कटने लगे थे।

एक दिन राहुल जब बार में बैठा था तभी उसके कानों में बार सिंगर आरुषि ( श्रद्धा कपूर) की आवाज गूंजती है। आरुषि की आवाज सुनकर राहुल उसे आने वाले कल की सिंगर क्वीन बनाने की ठान लेता है। इसके बाद, हालात कुछ ऐसे बदलते हैं कि राहुल और आरुषि दो महीने तक मिल नहीं पाते। दरअसल, राहुल का मैनेजर नहीं चाहता कि आरुषि की इंडस्ट्री में पहचान बन पाए। खैर राहुल किसी तरह आरुषि का पता लगाता है और उसे एक प्रड्यूसर से मिलवाता है।

प्रड्यूसर को आरुषि की आवाज बहुत पसंद आती है। पहली ही ऐल्बम से आरुषि की अलग पहचान बननी शुरू होती है। आरुषि को बेस्ट फीमेल सिंगर का अवॉर्ड मिलता है। राहुल और आरुषि अब एक-दूसरे से प्यार करते हैं। दूसरी ओर राहुल की पहचान अब लगभग खत्म हो चुकी है तो आरुषि इंडस्ट्री की नंबर वन सिंगर बन चुकी है। शराब पीकर मार-पीट करने और दूसरों से बेवजह उलझने की वजह से राहुल से अब हर कोई कन्नी काटने लगा है। आरुषि किसी भी तरह से राहुल को सुधारने में लगी है। आरुषि अपनी रिकॉर्डिंग, इवेंट कार्यक्रम भी राहुल के लिए छोड़ रही है। जब राहुल को लगता है कि उसकी वजह से आरुषि का करियर तबाह हो सकता है तो वह एक फैसला लेता है।

ऐक्टिंग: आदित्य रॉय कपूर और श्रद्धा कपूर की जोड़ी में ताजगी है। आदित्य ने इस बार फिर साबित किया है कि अगर अच्छी स्क्रिप्ट और किरदार मिले तो उनमें बहुत दमखम है। राहुल के किरदार को आदित्य ने अपने दमदार अभिनय से जीवंत बनाया है, वहीं श्रद्धा कपूर की चेहरे में मासूमियत है जो उनके किरदार की सबसे बडी डिमांड थी। अन्य कलाकारों में शाद रंधावा इस लव-स्टोरी में भी अपनी पहचान छोड़ने में कामयाब रहे।

डायरेक्शन: मोहित सूरी ने एक सिंपल लव-स्टोरी को अलग ढंग से पेश करने की कोशिश की है। दरअसल, मोहित पर सबसे ज्यादा प्रेशर अपनी इस फिल्म को पिछली फिल्म से टोटली डिफरेंट बनाना था, जिसमें मोहित काफी हद तक कामयाब रहे। आदित्य और न्यूकमर श्रद्धा कपूर से उन्होंने अच्छा काम लिया। न जाने क्यों, बॉक्स ऑफिस के मोह में फंसकर उन्होंने कई ऐसे सीन्स फिल्म में डाले, जिनकी कहीं जरुरत नहीं थी।

संगीत: समीर के गानों और नदीम-श्रवण के सुरीले संगीत को अगर टोटली भुलाकर इस फिल्म के गानों को सुनें तो शायद कुछ नयापन लगे। मेरी जिंदगी तुम ही हो, सुन रहा है, पिया आए न का फिल्मांकन खूब बन पड़ा है।

क्यों देखें: आदित्य-श्रद्धा की अच्छी केमिस्ट्री, यंगस्टर्स की कसौटी पर खरी उतरने का दम रखती है, वहीं फिल्म का अंत चौंकाता है। हां, अगर इस नई 'आशिकी' को देखने जा रहे हैं तो प्लीज पिछली फिल्म को भुलाकर थिएटर में पहुंचिए, वर्ना खुद को ठगा पाएंगे।
