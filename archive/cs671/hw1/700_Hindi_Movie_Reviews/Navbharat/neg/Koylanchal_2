कोल माफिया बॉलिवुड मेकर्स का पसंदीदा सब्जेक्ट बनता जा रहा है। 70-80 के दशक में बिग बी और शत्रुघ्न सिन्हा स्टारर 'कोल माफिया' या कोल खदानों की पृष्ठभूमि पर बनी कई फिल्में आईं, तो मौजूदा दौर में इसी सब्जेक्ट पर बनी अनुराग कश्यप की 'गैंग्स ऑफ वासेपुर' को भी दर्शकों की बड़ी क्लास ने पसंद किया। आशु त्रिखा की यह फिल्म भी झारखंड के कोल माफिया और वहां चली असामाजिक तत्वों की समांतर सरकार की पृष्ठभूमि पर बनी फिल्म है।

कहानी: कोल माफिया के सरगना सरयू भान सिंह (विनोद खन्ना) को पिछले करीब चालीस सालों से कोयले का सरकार से ठेका मिलता आ रहा है। सरयू के खिलाफ आवाज उठाने वालों को बीच बाजार में बेरहमी से मरवा दिया जाता है। झारखंड के राजापुर कोल बहुल एरिया में सिर्फ उसकी ही चलती है। यूनियन नेता अगर कभी सरयू के खिलाफ सिर उठाने की कोशिश करते हैं, तो सरयू का खूंखार गुलाम नौकर करुआ (विपिन्नो) उन्हें कुचल देता है। सरयू के काले कारनामे उजागर करने के लिए राजापुर में एक ईमानदार आईएएस अफसर निशीथ कुमार (सुनील शेट्टी) इलाके का चार्ज संभालता है। निशीथ को भी सरयू के गुंडों के सामने मुंह की खानी पड़ती है। निशीथ जब सरयू के काले कारनामों को उजगार करने और उसके खिलाफ कुछ करने का फैसला करता है, तभी निशीथ पर हमला होता है और उसके बच्चे को करुआ उठा ले जाता है।

ऐक्टिंग: सरयू के किरदार में विनोद खन्ना पर्फेक्ट हैं। सरयू के चेहरे के अंदर छिपी क्रूरता को विनोद खन्ना ने बखूबी पर्दे पर उतारा है। सुनील शेट्टी की पहले से ऐक्शन हीरो वाली इमेज है, ऐसे में निशीथ के बेचारगी वाले किरदार में सुनील अनफिट नजर आए। करुआ के रोल में विपिन्नो को अच्छा फुटेज मिला है। रूपमती के किरदार में रुपाली कृष्णराव को डायरेक्टर ने शायद सेक्स ठूंसने के मकसद से लिया।

डायरेक्शन: आशु त्रिखा ने रिऐलिटी लाने के मकसद से फिल्म को कोयला खदानों के आसपास शूट करने के अलावा और कुछ खास नहीं किया। कोल माफिया पर चल रही फिल्म इंटरवल के बाद अचानक अपने ट्रैक से भटक जाती है। वहीं, जरूरत से ज्यादा क्रुरता और नक्सली हिंसा दिखाने के लिए कहानी को बेवजह लंबा खींचा गया है।

क्यों देखें: अगर कोल खदानों के आसपास का माहौल देखना हो, तभी कोयलांचल का रुख करें। वरना फिल्म में ऐसा कुछ भी नहीं, जिसे देखने के लिए आप तपती गर्मी में घर से बाहर निकलें। 
