कभी सारांश, जन्म, अर्थ, आशिकी और सड़क जैसी कई बेहतरीन फिल्में बना चुके भट्ट कैंप ने मर्डर, राज , जिस्म के साथ सेक्स और हॉरर के साथ ऐसा नाता जोड़ा कि अब इस कैंप के पास इन फार्म्युलों के अलावा कुछ और बचा ही नहीं है। कम बजट और नई स्टार कास्ट के साथ फटाफट कमाऊ फिल्म बनाने का जुनून अभी भी भट्ट कैंप पर पूरी तरह से सवार है। कभी इसी कैंप के साथ राज जैसी सुपर हिट हॉरर मूवी बना चुके विक्रम भट्ट ने बेशक कुछ वक्त तक इस कैंप से दूरियां बना ली हों, लेकिन अब एकबार फिर जब विक्रम ने इस कैंप में वापसी की तो उन्होंने भी कुछ नया और लीक से अलग करने की बजाए इसी फार्म्युले को अपनाया। इसी कड़ी में अब 'खामोशियां' भी शामिल हो गई है। इस बार भी फिल्म में वही सभी मसाले जमकर परोसे गए हैं, जो आप पहले इसी कैंप की किसी ना किसी हॉरर, सेक्सी फिल्म में देख चुके होंगे, लेकिन इस बार इन मसालों में इतना दमखम जरूर है जो दर्शकों की एक खास क्लास को थिअटर तक खींचने का दमखम रखता है।

कहानी: कबीर ( अली फजल) एक लेखक है। कबीर ने अब तक सिर्फ एक ही उपन्यास कंप्लीट किया है। बाकी 3 अधूरे उपन्यास लिखने की वजह से अब उसके पास कोई नया आइडिया ही नहीं बचा है, ऐसे में जब उसकी लवर उसे छोड़ किसी दूसरे से शादी करने का फैसला करती है तब कबीर अपने नए उपन्यास की प्रेरणा पाने के लिए शहर से दूर एक टूर पर निकलता है। कबीर रास्ते में एक ऐसे गेस्ट हाउस में रुकता है, जहां उसके अलावा कोई गेस्ट नहीं है। इस गेस्ट हाउस को मीरा (सपना पब्बी) अकेले ही चलाती है। मीरा का पति जयदेव (गुरमीत चौधरी) लंबे अर्से से बिस्तर पर है। यहीं पर कबीर और मीरा एक-दूसरे के प्रति आकर्षित होते हैं।

कबीर के साथ गेस्ट हाउस में डरावनी घटनाएं घटती हैं और उसे महसूस होता है कि मीरा इस बारे में सब जानती है। इस राज जानने की कोशिश में कबीर यहीं रुकने का फैसला करता है। यूं तो मीरा का हज्बंड जयदेव दिखने में दूसरे इंसानों की तरह है, लेकिन जयदेव के अंदर एक ऐसा राक्षस भी छिपा हुआ है जो उसे शैतान बना देता है। ऐसे माहौल में गेस्ट हाउस में ठहरे कबीर का सामना यहां कई ऐसे हालात और ऐसी असामान्य परिस्थितियों और घटनाओं से होता है , जिनसे रूबरू होने के बाद कबीर जयदेव और मीरा की असलियत जानने का फैसला करता है।

ऐक्टिंग: राइटर कबीर के रोल में अली जफर जमे हैं। न्यूकमर सपना पब्बी ने ऐक्टिंग में ज्यादा मेहनत करने की बजाए अपनी हॉट ब्यूटी को कैमरे के सामने परोसने में कुछ ज्यादा ही फोकस किया। गुरमीत चौधरी ने अपने किरदार में अच्छी मेहनत की।

डायरेक्शन: यंग डायरेक्टर करण दर्रा करीब 2 घंटे की इस कहानी के साथ दर्शकों को पूरे तरह से बांधने में नाकामयाब रहे। ऐसा लगता है करण ने दर्शकों को डराने के लिए किरदारों और स्क्रिप्ट पर ज्यादा मेहतन करने की बजाए लाउड साउंड का सहारा लेना ही वाजिब समझा। उन्होंने कहानी के अहम किरदार जयदेव पर ज्यादा फोक्स करने की बजाए हॉट सीन्स को कहानी का हिस्सा बनाया।

संगीत: ऐसा कोई गाना नहीं जो हॉल से बाहर निकलने के बाद आपकी जुबां पर आने का दम रखता हो। 3 संगीतकारों का नाम जुडा होने के बावजूद फिल्म का संगीत पक्ष पूरी तरह कमजोर है।

क्यों देंखें: अगर आप हॉरर, सेक्सी फिल्मों के शौकीन हैं। कहानी, किरदारों से आपको कुछ लेना-देना न हो, तो खामोशियां भी देख आएं। वहीं, अगर भट्ट कैंप की पिछली 2-3 हॉरर फिल्में देखी हैं, तो इसमें नया कहने को कुछ भी नहीं। 
