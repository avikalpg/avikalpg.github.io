निर्माता कृष्ण चौधरी ने अपनी इस फिल्म में 'दिल्ली दर्शन' कराने में कोई कसर नहीं छोड़ी है। दिल्ली मेट्रो, राजीव चौक, आलीशान शॉपिंग मॉल्स से लेकर दिल्ली की तंग गलियां, चौड़ी सड़कें, फ्लाईओवर सब कुछ दिखाई गई हैं। वहीं करीब पांच साल बाद सिल्वर स्क्रीन पर वापसी कर रहे निर्माता संजय खंडूरी करिश्मा नहीं दिखा पाए। खंडूरी ने अपनी इस फिल्म का टाइटल पहले 'ग्यारह चालीस की लास्ट मेट्रो' रखा था, लेकिन निर्माता कंपनी ने टाइटिल ज्यादा आकर्षक बनाने की सलाह दी, तब टाइटल 'केएलपीडी' फाइनल हुआ। बॉक्स ऑफिस पर दर्शकों की ज्यादा भीड़ जुटाने के चक्कर में संजय ने डबल मीनिंग डायलॉग्स को फिल्म का हिस्सा बनाया।

कहानी: लोकेश उर्फ लकी दिल्ली के लाजपत नगर की मिडिल क्लास फैमिली से है। वह डीयू में स्टडी के अलावा पार्ट टाइम काम करके मौज-मस्ती करता है। एक फैशन पार्टी में अपने वीडियोग्राफर दोस्त के साथ पहुंचा लकी शो की एंकर लवीना को देखते ही उस पर मर मिटता है। शो के बाद लवीना को आखिरी मेट्रो पकड़नी है, लकी भी इसी मेट्रो को पकड़ने के लिए अपने दोस्त सीटू की बाइक पर सवार होकर मेट्रो स्टेशन पहुंचता है। मेट्रो में बैठने के बाद लकी को एक अनजान लड़की मिलती है, जो उसे लाजपत नगर स्टेशन पर खड़े अपने हज़्बंड को देने के लिए एक लेटर देती है। लकी इस लेटर को पढ़ लेता है। इसे पढ़ते ही उसके पांवों तले जमीन खिसक जाती है। इसमें लिखा है कि जिसके हाथ में यह लेटर है, वही मेरी मौत का जिम्मेदार है। लकी अभी कुछ समझ पाता कि अचानक मेट्रो की ब्रेक लगती है, मेट्रो के सामने कूदकर उसी युवती ने जान दे दी है, जिसने लकी को लेटर सौंपा था। यहीं से शुरू होता है लकी का पुलिस से आंख-मिचौनी का खेल, जिसमें उसके साथ लवीना को भी मजबूरन शामिल होना पड़ता है।

ऐक्टिंग: मल्लिका शेरावत और विवेक ओबराय दोनों लंबे अर्से बाद इस फिल्म में नज़र आए। लकी के रोल में विवेक प्रभावित करते हैं। हालांकि, कई सीन्स में विवेक ओवर ऐक्टिंग के शिकार हुए। मल्लिका एकबार फिर अपने सेक्सी लुक में हैं। लवीना के रोल में मल्लिका फिट नहीं हैं। आशुतोष राणा ने कप्तान चौधरी के रोल को बखूबी निभाया है।

डायरेक्शन: संजय खंडूरी को अब एक रात, लास्ट लोकल, मेट्रो वगैरह से निकलकर कुछ नया करना होगा। डबल मीनिंग डायलॉग्स और कमजोर स्क्रिप्ट के साथ लीड जोड़ी के चयन में भी खंडूरी मात खा गए।

संगीत: केएलपीडी का म्यूजिक इन दिनों यंगस्टर्स की जुबां पर है। कई गाने म्यूजिक चार्ट में टॉप-5 में जगह बनाए हुए हैं। 'चल बैठ पजेरो में, तेरा हैप्पी बर्थडे मनाएंगे' के अलावा टाइटल ट्रैक दिल्ली का फिल्मांकन खूब बन पड़ा है।

क्यों देखें : अगर सिर्फ मौज-मस्ती और एंटरटेनमेंट के शौकीन हैं, तो 'केएलपीडी' आपके लिए है। दिल्ली की अच्छी लोकेशन और पंजाबी टच फिल्म का प्लस पॉइंट है। डबल मीनिंग संवाद, गे कल्चर आदि फैमिली क्लास के साथ-साथ लीक से हटकर बनी फिल्मों के शौकीनों को हजम नहीं होगा।
