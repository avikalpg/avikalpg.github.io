पिछले दिनों आई देसी कट्टे के बाद अब तमंचे की बारी है। बेशक इस तरह की फिल्मों को ए क्लास सेंटरों और मल्टिप्लेक्स कल्चर में नकार दिया जाए लेकिन बी और सी क्लास के सेंटरों और चालू मसालों से मालामाल फिल्मों को देखने वाली क्लास के दम पर ऐसी फिल्में बॉक्स ऑफिस पर अगर मुनाफा ना कमा पाए तो इनके मेकर्स को ज्यादा नुकसान भी नहीं उठाना पड़ता। दिल्ली यूपी की आउटडोर लोकेशन पर शूट हुई इस फिल्म को सीमित बजट में बनाया गया है, ऐसे में फिल्म अपनी कास्ट वसूल करने में कामयाब रह सकती है।


कहानी : तमंचे दो आशिकों की लव स्टोरी है, जो क्राइम की पृष्ठभूमि से हैं। इनकी दोनों की पहली मुलाकात पुलिस कस्टडी में होती है। पूर्वी उत्तर प्रदेश का किडनैपर मुन्ना मिश्रा ( निखिल द्विवेदी) पुलिस की वैन में जा रहा है, अचानक वैन बैलेंस बिगड़ने के कारण गहरी खाई में गिर जाती है।

यहीं पर मुन्ना की मुलाकात ऐक्सिडेंट हुए वैन के दूसरे कोने में बंदूक थामे बैठी दिल्ली की बाबू ( रिचा चड्ढा) से होती है, जो एनसीआर में ड्रग्स के काम में लगे एक गिरोह के लिए काम करती है। दोनों को एक साथ भागने का मौका मिल जाता है। पुलिस से छुपने के लिए दोनों जो समय एक-दूसरे के साथ बिताते हैं, इसी दौरान मुन्ना को अहसास होता है कि वह बाबू को चाहने लगा है।

इसी बीच अचानक एक दिन बाबू गायब हो जाती है। मुन्ना उसकी तलाश में दिल्ली पहुंचता है, जहां उसका सामना नशे के बिजनस में लगे राणा (दमनदीप सिंह) से होता है, जहां उसे बाबू की हकीकत भी पता चलती है। दरअसल बाबू राणा की गर्लफ्रेंड है और उसके गैंग में काम करती है।


ऐक्टिंग : निखिल के काम में अब निखार नजर आने लगा है। ठेठ देहाती गैंगस्टर मुन्ना के डायलॉग्स में देसीपन लाने में वह कामयाब रहे। वहीं गैंग ऑफ वासेपुर और फुकरे के बाद एकबार फिर रिचा ने अपने किरदार से साबित किया है कि उनमें प्रतिभा की कमी नहीं है। रिचा की डायलॉग डिलिवरी और उनका लुक बेहद अच्छा बन पड़ा है। इंटरवल के बाद रिचा ने कुछ स्टंट सीन भी किए है। डॉन राणा के किरदार में दमनदीप सिंह पूरी तरह से फिट हैं।


डायरेक्शन : गैंगस्टर्स और क्रिमिनल की लव स्टोरी में डायरेक्टर कुछ नयापन नहीं ला पाए, वहीं फिल्म की रफ्तार कुछ ज्यादा ही स्लो है। यही वजह है कि दो घंटे से भी कम टाइम की यह फिल्म दर्शकों को पूरी तरह से बांध नहीं पाती। कमजोर स्क्रिप्ट कहानी की रफ्तार को और भी धीमा करने का काम करती है। अगर कहानी के दो अहम किरदारों बाबू और मुन्ना पर ज्यादा फोकस किया जाता तो यकीनन फिल्म दर्शकों की एक खास क्लास को बांधने में कामयाब रहती।


संगीत : राहुल देव बर्मन का एक सुपर हिट गाना फिल्म में सुनाई देता है, वहीं अगर फिल्म के दूसरे गानों की बात करें तो ऐसा कोई गाना नहीं है जो हॉल से बाहर आने के बाद आपको याद रह सके।


क्यों देखें : 70-80 के दशक में हिंदी फिंल्मों में नजर आने वाले चालू सी ग्रेड फ़ॉर्म्युला को देखना चाहते हैं तो फिल्म एकबार देखी जा सकती है। लीक से हटकर बनी फिल्मों के शौकीन इस तमंचे से दूर ही रहें।
