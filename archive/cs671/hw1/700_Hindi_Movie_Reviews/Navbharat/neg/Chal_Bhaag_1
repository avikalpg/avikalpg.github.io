फर्जी एनकाउंटर जैसे सीरियस सब्जेक्ट पर फिल्म बनाने के लिए जिस होमवर्क की जरूरत होती है, वह इस फिल्म के लिए बिल्कुल नहीं किया। आए दिन सुर्खियों में छाए रहने वाली एनकाउंटर की खबरों ने यंग प्रड्यूसर मोहम्मद जमीर को इस सब्जेक्ट पर फिल्म बनाने के लिए प्रेरित किया। कमजोर स्क्रिप्ट और लचर निर्देशन के चलते ऐसे सीरियस सब्जेक्ट पर बनी यह फिल्म दर्शकों की कसौटी पर बिल्कुल खरी नहीं उतर पाती। लगता है जैसे सीमित बजट के चलते डायरेक्टर ने कमजोर और अनट्रेंड तकनीकी टीम के साथ फिल्म के आउटडोर सीन्स को शूट किया हो। नतीजा, फिल्म में ऐसे कई सीन्स है जिन्हें देखने के बाद कैमरामन और लोकेशन डायरेक्टर पर तरस आता है। कई ऐसे सीन्स शूट किए गए है जो कहानी का तो अहम हिस्सा है लेकिन इन सीन्स को ऐसे लचर ढंग से फिल्माया गया है जिनमें शूटिंग देखने वालों की भीड़ साफ नजर आती है। ताज्जुब होता है इस फिल्म की टीम के ज्यादातर कलाकार थिएटर की पृष्ठभूमि से जुड़े हैं, लेकिन कमजोर स्क्रिप्ट और कमजोर किरदार के चलते कोई भी अपनी छाप नहीं छोड़ पाता।

कहानी: मुन्ना सुपारी (दीपक डोब्रियाल), दलेर सिंह (वरूण मेहरा) और बंटी (तरुण बजाज) गैरकानूनी गतिविधियों से जुड़े हैं। तीनों चोरी-चकारी करके अपनी जिदंगी गुजार रहे हैं। अचानक एक दिन शहर के एमएलए की दिन-दहाड़े तीन शूटर्स हत्या कर देते हैं। लोकल पुलिस स्टेशन के इंस्पेक्टर पर आला अफसरों की तरफ से हत्यारों को जल्दी से जल्दी सलाखों के पीछे पहुंचाने का दबाव डाला जा रहा है। थोड़ी-बहुत भागदौड़ के बाद इंस्पेक्टर इन शूटर्स को गिरफ्तार कर लेता है। इसी दौरान पुलिस मुन्ना, बंटी और दलेर को भी छोटे अपराध में पकड़ती है। एमएलए के हत्यारे तीनों शूटर्स एक नामी खतरनाक डॉन के इशारे पर काम करते हैं। पुलिस इंस्पेक्टर इसी डॉन के इशारों पर काम करता है। डॉन पुलिस इंस्पेक्टर पर इन तीनों शूटर्स को छोड़ने का दबाव डालता है। इंस्पकेटर इन शूटर्स को तो छोड़ देता है, उनकी जगह मुन्ना, बंटी और दलेर को एमएलए का हत्यारा बताकर उनका एनकाउंटर करने की प्लानिंग में लग जाता है।

ऐक्टिंग: मुन्ना सुपारी के किरदार में दीपक डोब्रियाल इकलौते ऐसे कलाकार है जो अपनी ऐक्टिंग से प्रभावित करते है। वरुण मेहरा, तरुण बजाज और किया खन्ना ने बिना किसी तैयारी के कैमरा फेस किया। नतीजा तीनों ने बस अपना किरदार को किसी तरह से निभा भर दिया। मुकेश तिवारी, यशपाल शर्मा, और संजय मिश्रा ने वहीं किया जो अब तक करते आए हैं।

डायरेक्शन: प्रकाश सैनी का निर्देशन कमजोर है। एडिटिंग टेबल पर सैनी अपनी इस कमजोर फिल्म में जरा भी जान नहीं डाल पाए। लगता है तकनीकी टीम से लेकर कलाकारों तक पर प्रकाश की जरा भी पकड़ नहीं है। बेशक सब्जेक्ट पावरफुल है लेकिन प्रस्तुतिकरण इतना कमजोर है कि आप सिनेमा हॉल से भागने के बारे में सोचेंगे।

क्यों देखें: अगर आपके पास दूसरा कोई विकल्प नहीं है और दो-ढाई घंटे गुजारने हैं तो किसी एसी हॉल में फिल्म देख सकते है। वरना ऐसा कुछ भी नहीं कि हम आपसे इस फिल्म को देखने की सिफारिश करने की गलती करें।
