कुछ वक्त पहले एकता कपूर के बैनर तले रागिनी एमएमएस बनाकर दर्शकों की एक खास क्लास को डरा चुके यंग डायरेक्टर पवन कृपलानी ने एक अलग तरह की कहानी पर फिल्म बनाई है। इस फिल्म में उन्होंने तेजी से बसते नए शहरों और शॉपिंग मॉल कल्चर के पीछे की एक ऐसी कहानी को अपनी फिल्म का केंद्र बिंदु बनाया है, जिस पर किसी का ध्यान कम ही जा पाता है। बेशक पवन ने हॉरर फिल्म के लिए कुछ नया हटकर सब्जेक्ट चुना, लेकिन फिल्म की कमजोर रफ्तार और स्क्रिप्ट में खामियों के चलते हॉल में बैठे दर्शकों को कहानी के क्लाइमैक्स का पता फिल्म खत्म होने से बहुत पहले चलना बतौर डायरेक्टर उनका कमजोर पहलू है।

कहानी: फिल्म की शुरुआत शहर के बीचोंबीच बने एक वीरान शॉपिंग मॉल से होती है। इस मॉल में पिछले कुछ दिनों में एक के बाद एक नौ मर्डर हो चुके हैं। इन हत्याओं के खौफ में यहां के दुकानदारों ने अपना बिजनस समेटना शुरू कर दिया है। अब इस मॉल के दोनों मालिक खान (नीरज सूद) और आदित्य (आरिफ जकारिया) अपने मॉल को एक बार फिर रीलॉन्च करने की प्लैनिंग करते हैं। लगातार हो रही हत्याओं के बीच लगभग सारा सिक्यॉरिटी स्टाफ यहां से किनारा कर चुका है। ऐसे में विष्णु शर्मा (जिमी शेरगिल) इस मॉल में सिक्यॉरिटी की कमान संभालता है।

इस मॉल को रीलॉन्च करने के लिए खान और आदित्य बड़ा इवेंट करते हैं। इसमें आदित्य की वाइफ और बेटी अहाना (नुसरत भरूचा) भी आते हैं। इसी दौरान मॉल में कुछ ऐसा खौफनाक घटनाचक्र शुरू होता है कि मॉल में एक बार फिर हत्याएं होने लगती हैं। सिक्यॉरिटी ऑफिसर विष्णु शर्मा इन हत्याओं की तह तक जाने की कोशिश करता है तो उसे धीरे-धीरे पता चलता है इन हत्याओं के पीछे बरसों पहले अनाथालय में जलाए गए बच्चों की आत्माएं हैं।

ऐक्टिंग: लीड किरदार विष्णु शर्मा के रोल में जिमी ने अच्छा काम किया है। जिमी ने पहली बार किसी हॉरर फिल्म में काम किया, लेकिन उनके उनके चेहरे के एक्सप्रेशन माहौल के मुताबिक अच्छे बन पड़े हैं। आरिफ के पास कुछ करने को था ही नहीं।

डायरेक्शन: पवन ने साउंड इफेक्ट और कुछ सीन्स से दर्शकों को डराने की कोशिश की लेकिन इंटरवल के बाद कहानी का क्लाइमैक्स दर्शकों से छिपाने में पूरी तरह से नाकामयाब रहे।

संगीत: हॉरर मूवी में गाने फिल्म की गति रोकने का काम करते है, ऐसे में शंकर, अहसान, लॉय की तिकड़ी ने भी संगीत पर ज्यादा मेहनत नहीं की।

क्यों देखें: अगर हॉरर मूवी के शौकीन है तो इस बार किसी हवेली, कब्रिस्तान, खंडहरनुमा बंगलों या जंगल के आसपास घूमती फिल्म की बजाए मॉल में डर का रोमांच ले सकते हैं। फैमिली के साथ एंटरटेनमेंट की चाह में थिएटर जा रहे है तो प्लान कैंसल कर दीजिए। 
