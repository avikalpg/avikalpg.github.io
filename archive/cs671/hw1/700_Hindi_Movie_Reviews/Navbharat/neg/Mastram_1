अगर आप मस्तराम से मिलने जा रहे हैं तो पहले यह जान लीजिए कि सेंसर बोर्ड मस्तराम की मस्ती पर कुछ ऐसा मेहरबान हुआ कि फिल्म की रिलीज से चंद घंटों पहले फिल्म को अडल्ट सर्टिफिकेट के साथ क्लियर किया गया। मस्तराम को पहली बार देखने के बाद बोर्ड की कमिटी ने डायरेक्टर अखिलेश को कुछ सीन्स के साथ-साथ एक दो डबल मीनिंग डायलॉग के साउंड डिलीट करने के लिए कहा। दूसरी बार कमिटी ने जब फिल्म देखनी शुरू की तो सेंसर कमिटी एकमत से फिल्म को क्लियर करने के मूड में नहीं थी। करीब पौने दो घंटे से भी कम अवधि की इस फिल्म को ग्रीन सिग्नल देने के लिए कमिटी ने लगभग साढ़े तीन घंटे फिल्म देखी, परखी और तब जाकर मस्तराम जैसे-तैसे आपके पास पहुंच पाया है। 70-80 के दशक में हॉट, सेक्सी उपन्यासों के पाठकों के लिए मस्तराम एक ऐसा ब्रैंड बन चुका था, जो इस बात की गारंटी थी कि मस्तराम की लिखी किताब में कुछ ना कुछ तो है जो इस क्लास के पाठकों की कसौटी पर सौ फीसदी खरा उतरने की गारंटी है।

कहानी : मस्तराम उस दौर की की कहानी है, जब इंटरनेट और हॉट सोशल साइट्स उपलब्ध नहीं थीं। युवा वर्ग से लेकर 40-50 की उम्र तक के लोग अपनी सेक्स से जुड़ी इच्छाओं को पूरा करने के लिए सेक्सी किताबों का सहारा लिया करते थे। हिमाचल के एक छोटे से कस्बे के बैंक में राजाराम (राहुल बग्गा) बाबू है। राजाराम का सपना लेखक बनना है। खाली वक्त में राजाराम छोटी-छोटी साफ-सुथरी कहानियां लिखता है। राजाराम की पत्नी रेणू (तारा आलिया बेरी) भी चाहती है कि राजाराम कामयाब लेखक बने। राजाराम साफ-सुथरी कहानियां लिखता है। उसकी लिखी इन कहानियों को छापने के लिए उसे कोई पब्लिशर नहीं मिल रहा। एक दिन एक प्रकाशक उसकी कहानी पब्लिश करने के लिए तैयार हो जाता है। प्रकाशक चाहता है कि राजाराम अपनी कहानियों में थोड़ा बहुत सेक्सी मसाला डाले। अब राजाराम ऐसी मसाला भरी कहानियों की तलाश में लग जाता है। आख़िरकार उसे वह मसाला मिल ही जाता है और उसकी सेक्सी किताबें खूब बिकने लगती हैं। अब नाम और दाम की चाह में राजाराम अडल्ट और पॉर्न किताबें लिखना शुरू करता है।

ऐक्टिंग : राहुल बग्गा लीड किरदार में हैं और अपने रोल में बस ठीक-ठाक रहे हैं। राजाराम की पत्नी के किरदार में आलिया ने अच्छा काम काम किया है।

डायरेक्शन : पौने दो घंटे से भी कम अवधि की फिल्म के साथ भी दर्शकों को बांध ना पाना यकीनन निर्देशन का लचरपन है। कहानी की सुस्त रफ्तार मजा किरकिरा करती है।

क्यों देखें : इस फिल्म को देखने के लिए हम नहीं कहेंगे। मीडिया में जबर्दस्त आलोचनाओं और कमजोर रेटिंग के बावजूद बेहद कम बजट में बनी यह फिल्म फिल्म बॉक्स-ऑफिस पर अपनी कॉस्ट आसानी से वसूल लेगी, क्योंकि ऐसी फिल्मों के शौकीनों को रिव्यू या रेटिंग से कुछ लेना-देना नहीं होता। 
