ट्रेलर दर्शक को बांध देते हैं। कभी-कभार इतनी ज़ोर से कि निशान तक पड़ जाए। फिल्म बंटी और बबली से किल दिल तक निर्देशक शाद अली का दिल्ली से मोह नहीं छूट पाया है। किल दिल का कैमरा घूम-फिरकर दिल्ली मेट्रो के करीबी इलाके से सट जाता है और फिर कहानी तंज और तमंचे कसते हुए आगे बढ़ लेती है। निर्देशक शाद ट्रेलर के तालाब में कई ऐसे किरदारों को तैरने के लिए छोड़ देते हैं, जो इंडस्ट्री के दिग्गज हैं।

गोविंदा को खलनायिकी सौंपने के बाद फिल्म उन्हीं से उम्मीद लेकर शुरू होती है। अफसोस बाद तक गोविंदा को छोड़कर सभी नए कलाकार उस उम्मीद पर खरे उतरते हैं। कहने को किल दिल दो अनाथ बच्चों की कहानी है जो बाद तक कइयों को अनाथ करते हैं। जुबान की बंदूक से धड़ाधड़ डायलॉग निकलते हैं और कहानी का सिरा एक-दूसरे से बंधने को गुत्थमगुत्था हो लेता है। परिणीति चोपड़ा का मादक अभिनय, बेहतर अभिनय की कमी को पूरा करता है। जब-जब अली ज़फर और रणवीर सिंह कहानी को दिलचस्प मोड़ पर बनाए रखने में मग्न होते हैं, गोविंदा का एक्स्ट्रा परिपक्व अभिनय पटकथा की गीली मिट्टी में भिड़ सा जाता है। वरिष्ठ होने के चलते गोविंदा पर निर्देशक का ख़ासा दबाव नहीं रहा। शायद इसीलिए वह अपने किरदार के साथ न्याय करने से चूकते रहे। वह बेवजह हंसते हैं। चिल्लाते हैं।

खलनायिकी को हाथ-पांव के साथ भाव की भी जरूरत पड़ती है। गोविंदा बने-बनाए गर्म माहौल को अपनी 'कमीडियन किलकारी' से बिगाड़ देते हैं। ध्यान से देखने पर दर्शकों को यह बात खलती है। कहीं-कहीं कहानी में ठहराव देने की नाकाम कोशिश है। कहानी मार्मिक तो है पर एक धार में बहते रहने की ज़िद करती है। निर्देशक फिल्म में कई सारी चीज़ें-दृश्य जल्द से जल्द पेश कर देना चाहता है पर इस जल्दबाजी के बीच रणवीर और अली का धारदार अभिनय फिल्म को आगे देखने के लिए प्रेरित भी करता है।

संगीत का ज़िक्र ट्रेलर की दीवार फांदकर हर कड़ी में कहानी का पीछा करता है। सोनू निगम और शंकर महादेवन ने फिल्म को सिर्फ गीत ही नहीं एक रफ्तार दी है। 'बावरा' और 'टाइटल सॉन्ग' क्लाइमैक्स तक कमज़ोर होती कहानी की बैसाखी बनता है। एक हद तक रणवीर अपनी 'गुंडे' वाली छवि को दोहराते हैं पर हेयरस्टाइल और बॉडी लैंग्वेज़ से वे अपनी ऐंटि-इनकंबेंसी महसूस नहीं होने देते।

सिनेमेटोग्राफी ख़ास है और दिल्ली मेट्रो की करीबी दिखाते हुए भी नज़रें कहानी और संवाद पर टिकाए रखती है। फिल्म में निराश करने वाले पहलू वहीं हैं जिन पर फिल्म को संभालने और दर्शक बटोरने की नैतिक जिम्मेदारी थी। जैसे- गोविंदा। शायद वह निर्देशन और किरदार को उस ढंग से पढ़ नहीं पाए जैसे फिल्म और फिल्मांकन में ज़रूरत थी। उनके डांस करने पर कहानी लड़खड़ाती है। उनकी दहाड़ वाली हंसी पर फिल्म कुछ पल के लिए ही सही, पर भटकती है। हां, क्लाइमैक्स तक गोविंदा का किरदार निर्णायक साबित होने में लगभग कामयाब हो जाता है।

हालांकि यहां एक शक रहता है कि आखिरकार गोविंदा मजबूत हुए या रणवीर, अली और परिणीति के अभिनय ने उनकी लाज बचाई! बीच-बीच में आलोकनाथ भी फिल्म में संस्कार के बीज बोते दिखते हैं पर कहानी और किरदार की यह किलिंग इतनी घातक नहीं कि दिल किल हो जाए। आज के दौर में बजट और बाज़ार ही असली निर्णायक हैं। इसलिए किल दिल को मज़े से देखें। एक साफ सवाल है- गोविंदा दिलों को किल क्यों नहीं कर पाए? 
