यंग जेनरेशन और कुछ हटकर बनी फिल्मों को देखने के शौकीनों को थिअटर तक लाने के लिए जरूरी नहीं कि फिल्म में नामी स्टार हो या फिर फिल्म का बजट करोड़ों में हो। बस आपको अपनी प्रमोशन में ऐसा कुछ करना होगा कि इस क्लास को लगे कि फिल्म में कुछ तो नया है। अब यह बात अलग है कि यही क्लास थिअटर से बाहर निकलते हुए खुद को ठगी हुई महसूस कर रही हो। कुछ यही हाल यंग डायरेक्टर अदीब राएस की इस फिल्म का भी है। इस फिल्म की लीड ऐक्ट्रेस शहनाज ट्रेजरीवाला इस फिल्म के प्रमोशन के सिलसिले में जहां कहीं भी गईं, वहां फिल्म के बारे में तो ज्यादा कुछ नहीं बताया, लेकिन ऐसी कुछ बयानबाजी जरूर कर डाली कि फिल्म से कहीं ज्यादा उनका बयान मीडिया की सुर्खियों में छा गया।

पढ़िए खबर: नमो, आपको शर्म आनी चाहिए: शहनाज ट्रेजरीवाला

ऐसा लगता है हमारे बॉलिवुड मेकर्स को यही लगता है कि जेन एक्स को मिस्टर राइट या मिसेज राइट के बारे में कुछ ज्यादा ही दिलचस्पी है, तभी तो हर साल इस टॉपिक पर 2-3 फिल्में कुछ बदलाव के बाद रिलीज हो ही जाती हैं। अदीब की यह फिल्म भी मुंबई में अपने दम पर करियर बनाने के साथ-साथ अपने लिए मिस्टर राइट की तलाश में लगी लड़की की कहानी है, जो अपनी सोच के सामने किसी की भी नहीं सुनती। अदीब अगर इसी टॉपिक को लेकर पूरी ईमानदारी के साथ फिल्म बनाते तो नतीजा कुछ और होता। लेकिन, उन्होंने कहानी को कुछ ऐसे ढंग से पेश किया कि कहानी कई हिस्सों में बंट कर रह गई। ऐसे में जेन एक्स की बात तो छोड़िए, फिल्म शायद ही किसी भी क्लास की कसौटी पर खरी उतर पाए।

कहानी: मुंबई में अपने दम पर करियर बनाने में लगी आलिया (शहनाज ट्रेजरीवाला) की अलग सोच है। यही वजह है कि आलिया खुद को दूसरों से कुछ डिफरेंट पाती है। बॉलिवुड में कास्टिंग एजेंट के तौर पर अपनी पहचान बना रही आलिया को तलाश है अपनी लाइफ के लिए एक ऐसे पार्टनर की जो उसके हर पैमाने पर खरा उतर सके। आलिया को कोई बॉयफ्रेंड नहीं है। दूसरी और आलिया के खास सर्कल के सभी दोस्तों की लाइफ मस्ती में कट रही है। हर कोई अपने लाइफ पार्टनर के साथ बेहद खुश है। एक दिन आलिया उन सबको बताती है कि उसे भी उसका मिस्टर राइट मिल गया है। अब यह बात अलग है कि आलिया को अभी भी कोई मिस्टर राइट नहीं मिला है। उसने तो अपने दोस्तों का मुंह बंद करने के लिए अपने लिए एक बॉयफ्रेंड किराए पर लिया है। लोखंडवाला में अपने दोस्तों के साथ रहने वाला सुखी सिंह (बरुण सोबती) सलमान खान का जबर्दस्त फैन है और मुंबई में ऐक्टर बनने का सपना लेकर आया है। सुखी को कोई बड़ा रोल तो नहीं मिला, लेकिन छोटे बडे रोल कर रहे स्ट्रगलर सुखी को उम्मीद है कि एक दिन वह भी सलमान खान जैसा नामी स्टार जरूर बनेगा।

एक फिल्म की कास्टिंग के वक्त सुखी और आलिया मिलते है। सुखी के साथ आलिया अगले 15 दिन तक अपना बॉयफ्रेंड बनने का ड्रामा करने की डील करती है, और इसके लिए सुखी को अच्छी रकम भी देती है। आलिया अपने फ्रेंड सर्कल में सुखी की मुलाकात अपने मिस्टर राइट के तौर पर कराती है। अब यह बात अलग है सुखी में ऐसा कुछ भी नहीं जो आलिया को अपनी और थोड़ा-बहुत भी आकर्षित कर सके। इन 15 दिनों में जब आलिया अपने कथित मिस्टर राइट के साथ कुछ दिन अपने फ्रेंड सर्कल में गुजारती है तो उसे पता चलता है कि उसके अपने सभी दोस्तों में भी किसी के साथ भी उनका मिस्टर राइट नहीं है। वे सब तो उसके सामने बस मस्ती मारने का ड्रामा करते है। सुखी के साथ कुछ वक्त गुजारने के बाद आलिया को भी अहसास होता है कि लाइफ पार्टनर के लिए परफेक्शन से कहीं ज्यादा राइट चॉइस जरूरी है, क्योंकि लाइफ में कोई भी पूरी तरह से परफेक्ट नहीं होता।

ऐक्टिंग: टीवी स्क्रीन पर 'इस प्यार को क्या नाम दूं' सहित कुछ सीरियल से अपनी खास पहचान बना चुके बरुण सोबती सुखी के किरदार में फिट रहे हैं। वहीं, आलिया का किरदार निभा रही शहनाज जब भी बरुण के साथ क्लोज शॉट में नजर आई हैं, बरुण से बड़ी लगी हैं। लेकिन, आलिया के किरदार को शहनाज ने बखूबी निभाया है। अन्य कलाकारों में वरुण खंडेलवाल और केवी शास्त्री खूब जमे। छोटे से किरदार में मकरंद देशपांडे अपनी पहचान छोड़ने में कामयाब रहे।

निर्देशन: बेहद धीमी रफ्तार से शुरू हुई यह फिल्म क्लाइमैक्स में भी एकबार नाटकीय हो जाती है। लाइफ को अपने अलग ढंग से जीने वाली आलिया यकायक सुखी को पाने के लिए देर रात 3 बजे उसके फ्लैट में शराब के नशे में धुत होकर अपने प्यार का इजहार करने आती है। ऐसा लगता है डायरेक्टर अदीब राएस के पास कहानी को खत्म करने का दूसरा कोई आइडिया नहीं था सो उन्होंने ऐसा क्लाइमैक्स शूट किया। वहीं, आलिया के किरदार को ज्यादा पावरफुल बनाने की चाह में अदीब ने दूसरे किरदारों को बौना बना दिया।

संगीत: खुदा खैर..., भूल ना जाना... के अलावा सदाबहार यार बिना चैन कहां रे... तीनों गानों को फिल्मांकन खूब बन पड़ा है।

क्यों देंखे: अगर वरुण के फैन हैं तो अपने चहेते स्मॉल स्क्रीन के स्टार को बिग स्क्रीन पर देख आएं।
