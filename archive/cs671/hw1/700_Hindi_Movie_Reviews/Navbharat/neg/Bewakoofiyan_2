सांवरिया से करियर की शुरुआत करने के बाद सोनम पहली बार किसी फिल्म में सबसे हॉट अवतार में नजर आई हैं। वहीं आयुष्मान खुराना ने भी बेवकूफियां में कुछ हटकर करने की कोशिश की है। इस फिल्म की कहानी डायरेक्टर नुपूर ने करीब 2 साल पहले ही लिख दी थी, और इसके बाद उन्होंने सोनम को यह स्क्रिप्ट सुनाई जिनकी हां के बाद ही मूवी पर काम शुरू किया गया। बेवकूफियां की कहानी का 90 पर्सेंट हिस्सा दिल्ली में ही शूट किया गया है।

कहानी : मोहित (आयुष्मान खुराना) के पास अच्छी नौकरी के साथ-साथ हॉट गर्लफ्रेंड मायरा सहगल (सोनम कपूर) है। दोनों रिलेशनशिप के साथ-साथ बेहतर फ्यूचर का सपना देखते हैं। इन दोनों की बिंदास लाइफ में मायरा के पिता विनोद कुमार सहगल (ऋषि कपूर) की एंट्री होती है। ऋषि इस फिल्म में रिटायर्ड आईएएस अफसर के रोल में हैं। सहगल साहब बेहद कड़क और उसूलों के पक्के इंसान हैं। उनका मानना है कि मायरा को हमेशा खुश रखने के लिए उसकी शादी किसी अमीर आदमी के साथ होनी चाहिए। इसी बीच अचानक देश-दुनिया में रिसेशन की मार पड़ती है और मोहित की नौकरी चली जाती है। बेरोजगार मोहित के खर्चे मायरा और मोहित का दोस्त (प्रताप हांडा) उठाते हैं। मायरा नहीं चाहती कि उसके पापा को मोहित की जॉब चले जाने के बारे में पता लगे। मायरा अच्छी तरह से जानती हैं कि उसके पापा किसी भी सूरत में उसकी शादी जॉबलेस मोहित के साथ नहीं करेंगे। मायरा के कहने पर मोहित उसके पिता को खुश करने में लग जाता है और उनके सामने खुद को हर वक्त काम में बिजी दिखाने का नाटक करने लगता है। इसी बीच किसी छोटी-सी बात को लेकर मोहित और मायरा का ब्रेकअप हो जाता है और दोनों एक दूसरे की जिदंगी से निकलने का फैसला करते है। ब्रेकअप के बाद मोहित, सहगल साहब को सच बता देता है। मोहित की सच्चाई जानने और उसके बारे में सब कुछ अच्छी तरह से जान चुके सहगल साहब अब मायरा और मोहित को फिर से मिलाने के लिए एक नाटक रचते हैं।

ऐक्टिंग : मंदी के दौर में अपनी अच्छी नौकरी खो चुके मोहित के किरदार में आय़ुष्मान ने भी अपने रोल को दमदार ढंग से निभाया है। वहीं, मायरा के किरदार के लिए जो चुलबुलापन चाहिए था, उसे सोनम ने पूरी ईमानदारी के साथ किया है। पहली बार कैमरे के सामने, सोनम इस नए अवतार में ग्लैमरस लगी हैं। इसके अलावा फिल्म में उनका बिकनी सीन काफी हॉट है। ऋषि कपूर ने अपने दमदार अभिनय से हर किसी को प्रभावित किया है। अपनी बेटी के लिए कुछ भी करने को तैयार पिता के रोल में उन्होंने जान डाली है।

निर्देशन : यश राज कैंप के लिए पहले 'मुझसे फ्रेंडशिप करोगी' बना चुकी नूपुर अस्थाना का निर्देशन बस ठीक-ठाक कहा जा सकता है। इंटरवल से पहले कहानी को लंबा खींचने की कोशिश की गई है, इसी के चलते फिल्म कई बार अपने ट्रैक से उतरती नजर आती है। नूपुर ने ऋषि कपूर और सोनम कपूर के बीच की केमिस्ट्री को अच्छी तरह से पेश किया लेकिन कहानी की बेहद सुस्त रफ्तार के चलते, यह केमिस्ट्री कुछ देर बाद बोर करने लगती है।

संगीत : फिल्म का संगीत कहानी और माहौल के मुताबिक है।

क्यों देखें : सोनम का ऐसा बोल्ड, सेक्सी लुक जो इससे पहले आपने कभी पर्दे पर नहीं देखा। ऋषि कपूर, आयुष्मान की दमदार ऐक्टिंग। 
