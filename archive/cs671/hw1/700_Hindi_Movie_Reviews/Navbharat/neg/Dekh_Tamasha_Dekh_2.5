कुछ साल पहले अनिल कपूर के बैनर तले 'गांधी माई फादर' जैसी विवादास्पद और चर्चित फिल्म बना चुके डायरेक्टर फिरोज अब्बास खान लंबे अर्से बाद अपनी इस फिल्म को लेकर हाजिर हैं। कहीं न कहीं उनकी यह फिल्म भी विवादों से घिर सकती है, क्योंकि पूरी फिल्म दो संप्रदायों के बीच के टकराव पर बेस्ड है।

बेशक खान ने अपनी इस फिल्म को ऐसे विवादों से बचने के लिए अपनी कहानी को कॉमिडी की चाशनी लगाकर पेश किया है, इसके बावजूद फिल्म में ऐसे कई सीन हैं जो घटिया राजनीति के खेल के बीच कहीं न कहीं पिछले दिनों मुजफ्फरनगर में हुए दंगों की याद दिलाते है। राजनेताओं के सामने पुलिस की विवशता को डायरेक्टर ने असरदार ढंग से पेश करने की कोशिश की है।

कहानी: किशन को एक मुस्लिम लड़की से प्यार है, अपने प्यार को हासिल करने के लिए किशन अपना धर्म बदलकर मुसलमान धर्म अपनाकर हमीद बन कर शादी करता है। चुनावी माहौल में एक नेताजी का सड़क किनारे लगा बहुत बड़ा कटआउट बोर्ड अचानक किशन यानी हमीद पर गिर जाता है, इस कटआउट के नीचे दबकर उसकी मौत हो जाती है। उसके मरने के बाद दोनों संप्रदायों के बीच उसके शव को लेकर दंगा भड़क जाता है। हिन्दू चाहते है उसके शव को हिंदू रीति-रिवाज के साथ जलाया जाए, वहीं मुस्लिम उसे अपने रीति रिवाजों के मुताबिक दफ़नाना चाहते हैं।

आखिरकार, मामला कोर्ट में पहुंच जाता है। कोर्ट में हिन्दुओं के पास किशनदास के हिन्दू होने का कोई सबूत नहीं है और न ही मुसलमानों के पास हमीद बनने का कोई सबूत है। दोनों समुदाय इस मामले को लेकर आमने-सामने आ जाते है। दोनों संप्रदाय के लोग एक-दूसरे के खून के प्यासे बन चुके है। सुरक्षा की दृष्टि से प्रशासन कर्फ्यू लगा देता है। पुलिस लाचार बनकर तमाशा देख रही है और कुछ असामाजिक तत्वों को इसका फायदा भी मिलता है। इनमें मुस्लिम कट्टरपंथी नेता (सुधीर पांडे) और एक अखबार का मालिक सेठ (सतीश कौशिक) भी शामिल हैं।

ऐक्टिंग: दंगों को अपने फायदे के लिए कैश करने वाले अखबार मालिक के किरदार में सतीश कौशिक ने अच्छा अभिनय किया है। कट्टरपंथी धार्मिक नेता बने सुधीर पांडे ने अपनी दमदार मौजूदगी दर्ज करायी है। बेशक तन्वी आज़मी को फिल्म में ज्यादा हिस्से में खामोश दिखाया गया, लेकिन इसके बावजूद तन्वी प्रभावित करती हैं।

निर्देशन: फिरोज अब्बास खान ने इस फिल्म में दो धार्मिक संप्रदायों के बीच छोटी सी बात को लेकर हुए विवाद पर राजनीति की रोटियां सेकने वालों के सामने प्रशासन की लाचारी का गंभीर मुद्दा उठाया है। कमजोर स्क्रिप्ट और फिल्म में किसी भी नामचीन कलाकार के न होने का सीधा खामियाजा फिल्म को टिकट खिड़की पर होना तय है। अब्बास ने अपनी बात को इस फिल्म में कुछ ऐसे सटीक अंदाज में पेश किया है जो दर्शकों की बहुत छोटी सी क्लास की कसौटी पर खरी उतरने का दम रखती है।

संगीत: आरिफ लोहार की आवाज में फिल्म में एक ही गाना 'शाना वालिया' है।

क्यों देखें: अगर लीक से हटकर राजनीतिक मुददों पर बनी फिल्में पसंद हैं तो फिल्म आपको शायद अपसेट न करे, लेकिन मनोरंजन के लिए फैमिली के साथ थिएटर जा रहे है तो यह तमाशा आपके लिए नहीं है। 
