इस फिल्म के यंग डायरेक्टर अहिशोर सोलोमन ने पिछले दिनों एनबीटी से बातचीत में इस फिल्म की सबसे बड़ी यूएसपी इसकी अनोखी कास्टिंग और पूरी तरह डार्क सब्जेक्ट बताई थी। लेकिन फिल्म से ये चीजें गायब हैं। वहीं फिल्म में कुछ नया फिट करने की कोशिश में डायरेक्टर ने कई ऐसे वीभत्स दृश्य फिट किए हैं, जो दर्शकों को अपनी नजरें स्क्रीन से हटाने को मजबूर करते हैं।

कहानी: फिल्म की कहानी जॉन डे (नसीरुद्दीन शाह) के आसपास घूमती है। बैंक मैनेजर जॉन की लाइफ में कोई टेंशन नहीं है। घर में खूबसूरत बीवी मारिया (शहनाज पटेल) और लाड़ली बेटी है। जॉन की इमेज ईमानदार इंसान की है। उसकी दुनिया उसके काम और फैमिली में सिमटी हुई है। लेकिन अचानक एक दिन उसकी खुशहाल जिंदगी में भूचाल आ जाता है।

बैंक के एक लॉकर में रखी एक सीक्रेट फाइल को हासिल करने के लिए कुछ लोग मारिया को किडनैप करके जॉन को लॉकर से सीक्रेट फाइल निकलवाने को मजबूर करते हैं। बैंक में जॉन को बंधक बनाया जाता है। वहीं घर में बदमाशों के चंगुल में कैद मारिया सिर पर लगी जबर्दस्त चोट के बाद कोमा में चली जाती है। जॉन की इकलौती बेटी की मौत भी जंगल में आग की लपटों के बीच घिरकर हो जाती है। कोमा में पड़ी मारिया की यह हालत बनाने वालों को सबक सीखने के लिए जॉन उनकी खोज में लग जाता है। उसे पता लगता है एसीपी गौतम (रणदीप हुड्डा) का एक ऐसा चक्रव्यूह है, जिसमें भ्रष्ट इंस्पेक्टर शिंदे (विपिन शर्मा ) भी शामिल है। बैंक रॉबरी की तह तक पहुंचने के इस मिशन में जॉन के हाथ कई ऐसे सबूत लगते हैं, जो उसकी बेटी की हत्या से भी जुड़े हैं।

एक्टिंग: नेगेटिव करैक्टर करते हुए रणदीप हुड्डा अब ऐसे किरदारों में टाइप्ड होकर रह गए हैं। इस बार हुड्डा ने अपने किरदार को अलग बनाने के लिए कई ऐसे सीन किए, जिनका कहानी और किरदार से कोई वास्ता नहीं है। नसीरुद्दीन शाह लीड रोल में हैं और जॉन डे के किरदार में उन्होंने सबसे ज्यादा मेहनत की है। शहनाज पटेल के हाथ ज्यादा कुछ नहीं आया है।

डायरेक्शन: सोलोमन ने कुछ नया करने की चाह में कई ऐसे सीन फिल्माए हैं जो दर्शकों की किसी भी क्लास की कसौटी पर शायद खरा ना उतर पाए। शुरू से अंत तक दर्शक फिल्म के अहम किरदार एसीपी गौतम यानी रणदीप हुड्डा के किरदार को नहीं जान पाता।

क्यों देखें: अगर आप लीक से हटकर बनी डार्क सस्पेंस थ्रिलर फिल्मों के शौकीन हैं, तो यह फिल्म शायद आपको अपसेट न करे। वहीं अगर इस वीकएंड पर एंटरटेनमेंट या अच्छा टाइम पास करने के लिए फैमिली के साथ मूवी जाने की आपकी प्लानिंग है, तो जॉन डे से मिलने का प्लान टालने में ही भलाई है।
