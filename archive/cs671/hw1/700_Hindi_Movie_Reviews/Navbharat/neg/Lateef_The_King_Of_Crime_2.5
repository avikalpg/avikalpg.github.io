करीब बारह साल पहले 2002 में गुजरात के गोधरा कांड पर विवादित और बॉक्स ऑफिस पर औसत हिट फिल्म 'चांद बुझ गया' बना चुके निर्देशक शारीक मिन्हाज का लगता है गुजरात से कुछ ज्यादा ही नजदीकी रिश्ता है। बेशक मिन्हाज की पिछली फिल्म के बाद अब इस फिल्म को देखने के बाद तो यही लगता है कि उन्हें गुजरात से जुड़े किसी न किसी मुद्दे पर फिल्में बनाना कुछ ज्यादा ही पसंद है। शायद यही वजह थी कि बेशक उनकी पिछली ने बॉक्स ऑफिस पर कुछ खास कमाल न किया हो, लेकिन इस फिल्म में उठाए गए विवादित मुद्दे के दम पर प्रॉडक्शन कंपनी और खुद मिन्हाज ने जमकर सुर्खियां बटोरीं। पिछली बार की तरह इस बार भी मिन्हाज ने गुजरात की पृष्ठभूमि से जुड़ी अपनी इस फिल्म में अस्सी के दशक में गुजरात की राजधानी अहमदाबाद और इससे सटे इलाकों में सक्रिय माफिया डॉन लतीफ पर फिल्म बनाई है। अक्सर माफिया डॉन, गैंगस्टार जैसे सब्जेक्ट पर हमारे फिल्ममेकर मुंबई, बिहार के अलावा यूपी के बैकग्राउंड को ही चुनते हैं। सीमित बजट और नई स्टार कास्ट के साथ फिल्म बनाने के लिए उन्होंने तीन साल पहले काम शुरू किया था। इन दिनों जब बॉलिवुड में 100 करोड़ और इससे ज्यादा के बजट में फिल्में बन रही हैं, ऐसे में मिन्हाज की इस फिल्म का टोटल बजट तीन करोड़ के लगभग रहा।

कहानी: अस्सी के दशक में मुंबई-गुजरात सीमा से सटे इलाकों में सक्रिय बेहद प्रभावशाली माफिया डॉन लतीफ (हामिद खान) के आसपास घूमती इस फिल्म में लतीफ के लोकल पुलिस से लेकर सत्ता में बैठे बड़े-बड़े राजनीतिज्ञों के साथ नजदीकी रिश्तों का कच्चा चिट्ठा है। करीब चौदह सालों तक अपराध के साथ-साथ राजनीति की फील्ड में भी सक्रिय लतीफ की अपनी कार्यशैली का ही असर था कि अपराध की दुनिया के साथ सीधा नाम जुड़ा होने के बावजूद उसने दो-चार बार म्यूनिसिपल वॉर्ड का चुनाव जीता। बंदूक की नोक के दम पर दूसरों पर अपना आतंक फैलाने वाले लतीफ के दरबार में पुलिस के नंबर वन अफसरों से लेकर सत्ता की कुर्सियों में बैठे नेता भी हाजिरी देने पहुंचते हैं। हमारी फिल्मों में गैंगस्टर या माफिया डॉन की कहानी उस वक्त तक कंप्लीट नहीं मानी जाती, जब तक फिल्म में डॉन के लिए लव का तड़का न लगाया जाए। यहां भी डायरेक्टर मिन्हाज ने लतीफ की लव स्टोरी को मॉडल का किरदार निभा रहीं (भारती शर्मा) के साथ आगे बढ़ाया है।

ऐक्टिंग: लतीफ के आसपास घूमती इस कहानी में लतीफ के किरदार को हामिद खान ने पूरी ईमानदारी के साथ निभाया है। अलग-अलग शेड के किरदार को निभाने में यकीनन काफी मेहनत करनी होती है। हामिर की तारीफ करनी होगी कि उन्होंने स्टार्ट टु एंड अपने किरदार के लिए मेहनत की है। आर्यन वैध खूब जमे हैं। लतीफ की लवर बनीं भारती शर्मा के खाते में चंद सीन्स ही आए और इन सीन्स में भी भारती ने कैमरे के सामने अपनी ब्यूटी को पेश करने में कोई कसर नहीं छोड़ी।

निर्देशन: डायरेक्टर शारीक मिन्हाज ने एक बार फिर साबित किया कि गुजरात पर बेस्ड फिल्म बनाना उनके लिए बेहद आसान काम है। अहमदाबाद शहर के अलावा दूरवर्ती इलाकों में शूट की गई इस फिल्म में मिन्हाज ने नई स्टार कास्ट से अच्छा काम लेने के साथ-साथ कैमरामैन के साथ मिलकर भी कुछ नए एक्सपेरिमेंट किए। वहीं, फिल्म के कई सीन्स देखकर लगता है कि मिन्हाज की अपनी सोच दूसरों से जुदा है और स्क्रिप्ट और किरदारों पर उनकी सोच साफ नजर आती है।

क्यों देंखें: अगर आप सोचते हैं कि अंडरवर्ल्ड, माफिया, डॉन पर सिर्फ मुंबई से सटे इलाकों या फिर यूपी, बिहार, झारखंड के बैकग्राउंड पर ही फिल्में बन सकती हैं, तो गुजरात के बैकग्राउंड पर बनी इस फिल्म को देखिए, आपकी सोच में कुछ बदलाव आ सकता है। वहीं, जबर्दस्त खून-खराबा, मार-काट और हिंसा से मालामाल इस फिल्म में एंटरटेनमेंट या साफ-सुथरी फिल्मों के शौकीनों के लिए कुछ भी नहीं है।
