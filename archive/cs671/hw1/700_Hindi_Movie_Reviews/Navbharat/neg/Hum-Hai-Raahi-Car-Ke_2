सत्तर और अस्सी के दशक में कई सिल्वर जुबली फिल्में बना चुके देवेंद गोयल के साहबजादे ज्योतिन और संजय दत्त गहरे दोस्त हैं। बतौर निर्माता-निर्देशक ज्योतिन ने अपनी पिछली जहरीले, इनाम दस हजार और सफारी में संजय दत्त को ही लिया। अब करीब 13 बरस के वनवास के बाद ज्योतिन ने जब अपने बेटे देव गोयल को लॉन्च करने का फैसला किया, तो संजय ने इस फिल्म में कैमियो किया। वहीं, ज्योतिन की पिछली फिल्म सफारी की हिरोइन जूही चावला ने भी फिल्म में गेस्ट रोल किया।

फिल्म में ऐसा कोई ट्विस्ट नहीं, जो दर्शकों की किसी भी क्लास को फिल्म से बांध पाए। वहीं ज्योतिन ने शुरू से अंत तक कैमरा अपने साहबजादे पर फोकस रखने के चक्कर में कई सीन्स को बेवजह ऐसा खींचा कि हॉल में दर्शकों का हौसला जवाब देने लगता है। यहां तक कि ज्योतिन ने जूही चावला, रति अग्निहोत्री जैसी बेहतरीन कलाकारों को ऐसा कमजोर रोल दिया, जो स्क्रिप्ट में बेवजह फिट किया गया लगता है।

कहानी : शम्मी सूरी (देव गोयल) अपने पापा का बिजनेस संभालने के बजाए अपने दम पर कुछ करने की चाह में मुंबई आकर अपनी बचपन की दोस्त प्रियंका लालवानी (अदा शर्मा) के फ्लैट में रहने लगता है। शम्मी बैंकर जॉजिर्या (चंकी पांडे) के ऑफिस में सॉफ्टवेयर इंजिनियर है। प्रियंका के फ्लैट में रहने के बावजूद शम्मी उसे अपने बचपन की दोस्त से ज्यादा कुछ नहीं मानता। वहीं, प्रियंका भी पड़ोस में रहने वाले जॉन से प्यार करती है, लेकिन उससे कभी प्यार का इजहार नहीं कर पाती। शम्मी की मां (रति अग्निहोत्री) उसे एक शादी में शामिल होने के लिए घर आने को कहती है। बॉस जॉर्जिया उसे छुट्टी देने को तैयार नहीं, लेकिन शम्मी और प्रियंका मुंबई से देर शाम पुणे के लिए अपनी कार में निकल पड़ते हैं। शॉर्ट कट रोड से निकलने के चक्कर में वे सुनसान सड़क पर निकल पड़ते हैं, लेकिन आठ घंटे बीत जाने के बावजूद पुणे पहुंचने की बजाए इंस्पेक्टर करन कराटे (संजय दत्त) की हिरासत में पहुंच जाते हैं।

ऐक्टिंग : प्रियंका के किरदार में अदा शर्मा जमी हैं। देव गोयल को अभी ऐक्टिंग की एबीसी सीखनी होगी। इंस्पेक्टर कराटे के छोटे-से रोल में संजय दत्त तो खूब जमे, लेकिन हर वक्त मुंह में पान दबाए डॉक्टर के छोटे-से किरदार को जूही चावला ने किस मजबूरी में किया, यह समझ से परे है।

डायरेक्शन : ताज्जुब होता है कि ज्योतिन ने अपने बेटे को लॉन्च करने के लिए ऐसी कमजोर स्क्रिप्ट चुनी। ऐसा लगता है कि इंटरवल से पहले तक ज्योतिन तय नहीं कर पाए कि आगे क्या किया जाए। घने जंगल में जगमगाते पंजाबी ढाबा, जंगल में गुरिल्ला जैसे कई सीन दर्शकों के सब्र का इम्तिहान लेते हैं।

संगीत : काश, फिल्म में संगीत न होता, तो कम से कम इस कार की रफ्तार कुछ तो बढ़ जाती।

क्यों देखें : अगर दूसरा कोई विकल्प न हो और इस तपती गर्मी में दो-ढाई घंटे एसी में गुजारने हों, तो इस खटारा कार की सवारी की जा सकती है। 
