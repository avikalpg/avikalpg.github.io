 राइटर, डायरेक्टर सतीश जायसवाल ने इस फिल्म को बनाने से पहले ही अपनी फिल्म को विवादों में घसीटने में कोई कसर नहीं छोड़ी, लेकिन ऐसा हो नहीं सका। दरअसल, पूरी फिल्म बेहद कमजोर स्क्रिप्ट, लचर निर्देशन की शिकार है। ऐसे में फिल्म किस पीरियड को दर्शाती है, यह पूरी फिल्म में समझ से नहीं आता। हां, फिल्म के कलाकारों के कॉस्ट्यूम और फिल्म का बैकग्राउंड देखकर तो यही लगता है कि डायरेक्टर सैकड़ों साल पहले के उस वक्त को पर्दे पर दिखाने की कमजोर कोशिश कर रहा है, जब पूरा समाज जातिगत चार वर्गों में बंटा था। शुरू से आखिर तक पूरी फिल्म उस दौरान दलितों पर लगातार होते अत्याचारों को वीभत्स ढंग से पेश करने के अलावा और कुछ पेश नहीं कर पाती।

सैकड़ों साल पहले देश के कुछ हिस्सों या छोटे गांवों में घटी घटनाओं को डायरेक्टर ने कुछ ऐसे अंदाज में पेश किया, जैसे उस वक्त हर कोई शूद्रों पर अत्याचार करने में लगा था। इन अत्याचारों को पेश करने की धुन में डायरेक्टर कुछ ऐसे खोए कि स्क्रिप्ट को आगे बढ़ाना भूल बैठे। ऐसे में आप किसी भी सीन से इस फिल्म को देखना शुरू कीजिए, वही सब नजर आएगा, जो पहले सीन में दिखाया जा चुका है। ठाकुरों का अछूतों को हर मोड़ पर बेइज्जत और प्रताड़ित करना, गांव के तालाब से प्यासे दलितों को पानी न भरने देना, इसी वर्ग के छोटे बच्चे द्वारा वेदमंत्र का उच्चारण करने पर गांव के पंडित के आदेश पर पंचायत में बच्चे की जीभ काट देना, तालाब से पानी न मिलने की वजह से दलित का प्यासे ही दम तोड़ना जैसे कई सीन आज की युवा पीढ़ी शायद आसानी से न पचा पाए।

फिल्म के सभी किरदार उस पीरियड को एक बार फिर दोहराने की कोशिश करते नजर आते हैं, जिसे अब हर कोई भूलना चाहता है। बेहद सीमित बजट में बनी इस फिल्म के लगभग सभी कलाकार नए और अनुभवहीन हैं। जायसवाल के कमजोर निर्देशन का यह हाल है कि फिल्म के कई सीन जैसे खत्म होने का नाम ही नहीं लेते। काश, जायसवाल फिल्म के आखिर में वीभत्स लंबी मारकाट दिखाने के बजाय यंग जेनरेशन को कोई मेसेज दे पाते। हां, इस कमजोर फिल्म के आखिर में जय भीम सॉन्ग अच्छा बन पड़ा है।
