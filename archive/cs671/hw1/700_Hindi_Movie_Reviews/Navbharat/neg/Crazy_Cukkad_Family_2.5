 फिल्म क्रेजी कुक्कड़ फैमिली से एक नया ट्रेंड बॉलिवुड में आ गया है। अब बड़े बैनर उन ऐक्टर्स को अपनी फिल्मों में ले रहे हैं, जिन्होंने एक या दो फिल्में बनाकर अपनी पहचान बना ली है। दरअसल, प्रड्यूसर-डायरेक्टर प्रकाश झा ने मेगा बजट मल्टिस्टारर फिल्में अपहरण, गंगाजल, राजनीति, आरक्षण, सत्याग्रह जैसी बेहतरीन फिल्में बनाई हैं। अब डिस्ट्रिब्यूशन कंपनियों के आने से मल्टिस्टारर फिल्में बनाने वाले मेकर्स भी सीमित बजट में नई स्टार कास्ट के साथ फिल्में बना रहे हैं।

कहानी: बिजनसमैन मिस्टर बैरी तीसरी बार कोमा में चले गए हैं। उनकी तबीयत खराब होने पर उनके तीनों बेटे और बेटी घर वापस आते हैं। उन्हें उम्मीद है कि वे पापा की डेथ से पहले उनकी करोड़ों की दौलत में अपना हिस्सा ले लें। बैरी साहब का बड़ा बेटा पवन बैरी (स्वानंद किरकिरे) कम टाइम में ज्यादा पैसा कमाना चाहता है, उसने एक माफिया डॉन के 50 करोड़ रुपये फूंक डाले है। अब डॉन को रकम लौटाने के लिए उसे पैसा चाहिए। वहीं, बेटी अर्चना बैरी (शिल्पा शुक्ला) मिस इंडिया प्रतियोगिता में हिस्सा लेना चाहती थी, लेकिन बैरी साहब ने बेटी की जबर्दस्ती शादी कर दी। अब वह मिसेज इंडिया कॉन्टेस्ट में हिस्सा लेना चाहती है।

अमेरिका में रहने वाला दूसरा बेटा अमन बैरी (कुशाल पंजाबी) अपने आपको नामी फटॉग्राफर बताता है, जबकि वह लाइट बॉय है। पापा के कोमा में जाने की खबर सुनकर वह विदेशी वाइफ के साथ घर आ जाता है। वह भी प्रॉपर्टी में अपना हिस्सा लेना चाहता है और सबसे छोटा बेटा अभय बैरी उर्फ 'छोटू' (सिद्धार्थ शर्मा) न्यू जीलैंड में पढ़ रहा है। जब सभी को पापा की वसीयत में छोटू की शादी के बाद वसीयत मिलने की शर्त का पता चलता है, तो वह उसकी शादी की प्लानिंग करते हैं। अभय भी प्रॉपर्टी के लिए शादी करने के लिए तैयार हो जाता है, लेकिन शादी के दिन पता चलता है, अभय गे है, और विदेश में पहले ही एक लड़के से शादी कर चुका है। इसी बीच कुछ ऐसा होता है कि इन सबका प्लान चौपट हो जाता है। क्रेजी कुक्कड़ फैमिली देखने के बाद भेजा फ्राई होना लाजमी है।

ऐक्टिंग: संगीतकार से एक्टर बने स्वानंद किरकिरे अपने किरदार में खूब जमे हैं। लंबे अर्से बाद स्क्रीन पर नजर आईं शिल्पा शुक्ला की ऐक्टिंग बेहतरीन है। बाकी कलाकारों में कुशाल पंजाबी और सिद्धार्थ शर्मा का काम अच्छा रहा।

निर्देशन: यंग डायरेक्टर रितेश मेनन ने सिंपल कहानी को बड़ी खूबसूरती से पेश किया है। एक लोकेशन पर चंद कलाकारों के साथ पूरी फिल्म बनाना आसान नहीं था, लेकिन मेनन ने इसे बहुत अच्छे से कर दिखाया। इंटरवल से पहले की कहानी सिंपल और जबर्दस्ती खींची गई, लेकिन क्लाइमैक्स इंट्रेस्टिंग रहा।

संगीत: फिल्म में गीत-संगीत की गुंजाइश नहीं थी। बैकग्राउंड में फिल्माया गाना सिचुएशन पर फिट है।

क्यों देखें: लीक से हटकर फिल्मों के शौकीन ये मूवी देख सकते हैं। फिल्म में नयापन नहीं है, लेकिन एक अच्छा मेसेज जरूर है।
