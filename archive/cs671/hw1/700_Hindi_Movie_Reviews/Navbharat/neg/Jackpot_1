करीब दस साल पहले बिग बी ने एक ऐसी फिल्म की थी जिसे आज तक भूला नहीं पाए। इसी फिल्म से लंदन से ग्लैमर नगरी में एंट्री करने की चाह में कैटरीना कैफ ने भी एंट्री की, इतना हीं नहीं इस फिल्म को उस वक्त के जानेमाने हीरो जैकी श्रॉफ की वाइफ ने बतौर प्रॉडयूस बनाया। अगर आप अभी भी इस खास फिल्म के बारे में जान नहीं पाए है तो हम आपको टेंशन देना नहीं चाहते। बूम टाइटिल से बनी इस फिल्म को उस वक्त बेहद हॉट फिल्म बताया गया। इस फिल्म के यंग डायरेक्टर कैजाद गुस्ताद की इस फिल्म को बॉक्स आफिस पर हॉट करने के लिए फिल्म की तीनों लीड एक्टे्स जीनत अमान , कैटरीना कैफ और पद्मा लक्ष्मी के बेहद हॉट और सेक्सी पोस्टर बनाए गए। पहले शो के बाद दर्शकों और समीक्षकों ने बूम को कुछ ऐसा धोया कि अगले शो में टिकट खिड़की पर वीरानी पसरी नजर आई। आज अगर गलती से कोई बिग बी , कैटरीना या जीनत अमान के सामने बूम का नाम ले तो उसकी खैर नहीं। अफसोस , कैजाद ने बूम के बेहद लंबे अर्से बाद एकबार फिर वहीं कुछ किया जो करीब दस साल पहले कर चुके थे। हां, इस बार कैजाद की इस फिल्म की प्रॉडक्शन कंपनी ने क्रिटक्स को फिल्म से दूर रखा, लेकिन कंपनी का यह पैंतरा काम नहीं आया। दस साल बाद कैजाद से कुछ देखने की चाह में क्रिटिक्स जैकपॉट देखने पहुंचे और ठीक पहले जैसा अनुभव लेकर हॉल से बाहर निकले। बूम को रिलीज हुए आज करीब दस साल हो गए हैं इस फिल्म को देखने के बाद लगता है, कैजाद इतने लंबे अर्से बाद भी फिल्म बनाने की एबीसी तक नहीं सीख पाए। अगर इस साल अब तक रिलीज हुई महाबोर , महाघटिया दस फिल्मों की लिस्ट बनाई जाए तो यकीनन जैकपॉट का नंबर काफी आगे रहेगा। करीब डेढ घंटे की जैकपॉट देखने के बाद मल्टिप्लेक्स क्लास भी यकीनन कन्फ्यूज हो जाएगी कि कैजाद क्या कहना चाहते है।

कहानी: इस फिल्म की कहानी गोवा में जैकपॉट कैसिनो चलाने वाले बॉस (नसीरुद्दीन शाह) की है , जो अपने बाप का नाम भी बॉस का बाप बताता है। बॉस का लुक , उसका कॉस्टयूम बात करने का अंदाज सर्कस के किसी जोकर से कम नहीं लगता । बॉस के कैसिनो में फ्रांसिस (सचिन जोशी), माया (सनी लियोन), एंथनी (भारत निवास) और कीर्ति (एल्विस मैस्केरेनहास) आते है। दरअसल , इन चारों ने एक प्लान बनाया है । अपने इसी प्लान को कामयाब करने के मकसद से चारों बॉस के कैसिनों में एंट्री लेते है। इन चारों का एक ही प्लान है किसी भी तरह से बॉस द्वारा अपने कैसिनो में एक खास दिन के लिए रखे पांच करोड के जैकपॉट को जीतना। इस जैकपॉट गेम में हिस्सा लेने की एंट्री फीस एक लाख रूपये है लेकिन इन चारों के पास इतनी रकम नहीं है। ऐसे में यह चारों एक प्लान बनाकर बॉस से मिलकर एक प्लान बनाते है। मजे की बात है खुद को बेहद होशियार समझने वाला बॉस ही इस प्लान में ठगा जा रहा है। इस प्लान के मुताबिक इन चारों में से एक केसिनो में पांच करोड़ रुपये का जैकपॉट जीतता है , लेकिन अगले ही पल समुद्र में खडी बोट में चलने वाले बॉस के कैसिनो जैकपॉट से इस रकम को लुटकर भाग जाता है। अब इन सभी का प्लान लूट चुकी पांच करोड की रकम को बीमा कंपनी से वसूलना है। ।

ऐक्टिंग: हॉट , सेक्सी सनी लियोन को फिल्म में जिस मकसद से रखा गया उसे सेंसर बोर्ड ने चकनाचूर कर दिया। सेंसर ने सनी के हॉट , सेक्सी लिप टू लिप किस सीन, बेडरूम सीन पर ऐसी कैंची चलाई कि सनी को देखने आए उसके फैंस टोटली अपसेट होकर हॉल से बाहर गए। जिस्म 2 के बाद अब तक सनी एक्टिंग की एबीसी तक नहीं सीख पाई। इस फिल्म के हीरो और निर्माता सचिन बेहद मालदार हैं , स्क्रीन पर उन्हें अपना चेहरा देखने का जुनून है सो खुद ही फिल्म बनाते हैं। सनी की तरह सचिन भी ऐक्टिंग की एबीसी नहीं जानते हैं। स्टार्ट टू लॉस्ट सचिन पूरी फिल्म में मिसफिट है। नसीरूद्दीन शाह ने ऐसी फिल्म और महाबेवकूफ टाइप किरदार क्यों किया इसका जवाब उन्हें अपने फैंस को देना चाहिए।

निर्देशन: इस फिल्म की स्क्रिप्ट बेसिरपैर की है। रही-सही कसर कैजाद ने कैमरे के पीछे रहकर पूरी कर दी। बतौर डायरेक्टर कैजाद इस फिल्म को अपनी और से बूम से भी कमजोर बनाने की पूरी कोशिश की है।

संगीत: ऐसा कोई गाना नहीं जो आपको याद रह पाए।

क्यों देखें: गोवा की बेहतरीन लोकेशन को कैमरामैन ने अच्छे ढंग से पर्दे पर उतारा है, इसके अलावा ऐसा कुछ नहीं जो हम जैकपॉट खेलने की गुस्ताखी करे।
