हमारे फिल्म मेकर इन दिनों अचानक चौटाला सरनेम पर कुछ ज्यादा ही मेहरबान हो गए है। पिछले कुछ महीनों में आई आधा दर्जन के करीब फिल्मों में चौटाला नजर आए। इसी कड़ी का हालिया उदाहरण फगली है, इस फिल्म में भी चौटाला हैं। फिल्म में नजर आने वाले पुलिस अफसर आर. एस. चौटाला ने ज्यादा से ज्यादा माल कमाने के लिए पुलिस की वर्दी पहनी है। इंस्पेक्टर चौटाला हर उस काम से जुड़ा है जो कानून की नजर में जुर्म है, लेकिन चौटाला साहब इन्हीं गैरकानूनी काम से ज्यादा कमाई करते है। दिल्ली के चार दोस्तों के आसपास घूमती इस अजीबोगरीब कहानी में चौटाला का किरदार सबसे अहम है, क्योंकि इन चारों दोस्तों को चौटाला अपने इशारों पर चलाता है। इन दिनों हर यंग डायरेक्टर मल्टि-प्लेक्स कल्चर और जेन एक्स की पसंद बताकर फिल्म में ज्यादा से ज्यादा उन फिजूल मसालों को फिट करने में लगा है, जो जेन एक्स की पसंद पर फिट आना तो दूर, दर्शकों की किसी भी क्लास को पसंद ना आए। दिल्ली अब मुंबइया फिल्म मेकर्स की पहली पसंद बन रही है। फगली के अलावा इस सप्ताह रिलीज हुई दूसरी फिल्म 'चल भाग' की नब्बे फीसदी शूटिंग दिल्ली एनसीआर की लोकेशन में हुई है। बेशक, फगली में दिल्ली एनसीआर की कई बेहतरीन आउटडोर लोकेशन को कैमरामैन और डायरेक्टर कबीर ने अच्छे ढंग से पेश किया है, लेकिन बिखरी स्क्रिप्ट, कमजोर अभिनय सुस्त गति का निर्देशन आपको कहानी और किरदारों के साथ बांध नहीं पाता।

कहानी : कॉलेज स्टडी कंप्लीट होने के बाद गौरव (विजेंद्र सिंह), देव (मोहित मारवाह), आदित्य (आरिफ लांबा) और देवी (किआरा आडवाणी) को तलाश है अपनी मंजिल की। बेशक इन चारों दोस्तों की पृष्ठभूमि बिल्कुल अलग है। कॉलेज कंप्लीट होने के बाद भी हर कोई अपने दिल की बात एक दूसरे से करता है। गौरव के दादा का हरियाणा की राजनीति में दबदबा है, पुलिस प्रशासन गौरव के दादा को सल्यूट करता है, लेकिन पिछले दिनों राजनीति की शतरंज की एक गलत गेम खेलने के बाद दादा जी के हाथों से सत्ता का सुख चला गया। दूसरी पार्टी के नेताओं के झांसे में आकर दादा जी ने अपना इस्तीफा यह सोचकर दिया कि हाईकमान उनका इस्तीफा कबूल नहीं करेगा और उन्हें सरकार में मलाई वाला ओहदा मिल जाएगा, लेकिन अफसोस ऐसा हुआ नहीं। हाईकमान ने दादा जी का इस्तीफा कबूल कर लिया। अब आलम यह है दादा जी की अपनी हवेली में ही इन्कम टैक्स की रेड लग चुकी है। देवी के पापा सेना में आला रैंक के अफसर थे। आतंकवादियों के साथ हुई मुठभेड़ में अपने साथियों और बेगुनाहों को बचाते हुए देवी के पापा वीरगति को प्राप्त हुए। देवी के पापा जब शहीद हुए तो टीवी चैनलों पर उनकी शहादत की खबरें छाई रहीं। नेताओं ने देवी के घर आकर उन्हें सम्मान पदक और ज्यादा से ज्यादा मुआवजा दिलाने के वादे तो किए, लेकिन इसके बाद उनकी खबर लेने कोई नहीं आया। फिलहाल, देवी अपनी विधवा मां के साथ रहती है। देवी के घर का गुजारा हर महीने मिलने वाली सरकारी पेंशन से चलता है। एक दिन देवी जब अपने घर के नजदीकी जनरल स्टोर से सामान लेने जाती है तो स्टोर का मालिक उसके साथ छेड़छाड़ करता है। देवी अपने साथ हुई छेड़छाड़ की बात अपने दोस्तों को बताती है तो सभी दुकानदार को सबक सीखाने के मकसद से देर रात वहां जाते है। दुकान मालिक की जमकर पिटाई के बाद चारों उसे गाड़ी में डालकर पीटते हुए सडकों पर घूम रहे हैं। तभी इनका सामना भ्रष्ट पुलिस इंस्पेक्टर आर. एस. चौटाला (जिमी शेरगिल) से होती है। यहीं से चारों चौटाला के बनाए चक्रव्यूह में ऐसे फंसते है, जहां से उन्हें बाहर आने का रास्ता नजर नहीं आ रहा।

ऐक्टिंग : भ्रष्ट पुलिस इंस्पेक्टर चौटाला के किरदार में जिमी शेरगिल इस फिल्म की इकलौती मजबूत कड़ी है। मुक्केबाजी में नाम कमा चुके विजेंद्र सिंह का किरदार ठेठ हरियाणवी है। उनकी डायलाग डिलीवरी तो ठीक रही, लेकिन ऐक्टिंग में मार खा गए। दिल्ली बेस मोहित मारवाह की यह पहली फिल्म है, ऐसे में उन्होंने अपने अपने किरदार को ठीक-ठाक निभाया है। अगर मोहित अपनी डायलॉग डिलीवरी और फेस एक्सप्रेशन पर ज्यादा फोक्स करें तो इंडस्ट्री में उनकी पारी लंबी होना तय है। आरिफ लांबा का चेहरा ज्यादातर सीन्स में सपाट नजर आया। वहीं किआरा आडवाणी फिल्म के ज्यादातर सीन्स में स्कूल टीचर की तरह अपने तीनों दोस्तों को भाषण देते या फिर गुस्से में ही नजर आईं।

डायरेक्शन : कबीर सदानंद का निर्देशन फिल्म की कमजोर कड़ी है। कहानी में कई ऐसे टर्न है जो समझ से परे हैं, तो दो घंटे की फिल्म में भी दर्शकों को कहानी और किरदारों से ना बांध पाना उनकी नाकामी नहीं तो और क्या है। ऐसे में कमजोर और लचर स्क्रिप्ट और नए स्टार्स का औसत दर्जे का अभिनय कबीर के निर्देशन की कमी ही माना जाएगा।

संगीत : टाइटल सॉन्ग 'ये फगली फगली क्या है' पहले से हिट है, लेकिन इसी गाने में बहुत कुछ ऐसा है, जहां सेंसर को साउंड डिलीट करनी चाहिए थी। बंजारे गाने का फिल्मांकन अच्छा हुआ है।

क्यों देखें : अगर हर नई फिल्म देखने के आदी हो चुके है तो इस तपती, झुलसती गर्मी में कुछ वक्त एसी हॉल में गुजारने के लिए फगली से मिल आएं। फैमिली क्लास और कुछ नया देखने के शौकीनों को फगली अपसेट करेगी। अफसोस सलमान और अक्षय के आइटम गाने का क्रेज भी बॉक्स आफिस पर दर्शकों की भीड़ शायद ही बटोर पाए। 
