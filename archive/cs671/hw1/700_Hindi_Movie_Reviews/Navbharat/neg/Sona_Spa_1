ऐक्टर, राइटर मकरंद देशपांडे एक नाटक ग्रुप चलाते हैं। इस ग्रुप ने पिछले कुछ अर्से में 'सोना स्पा' नाटक के कई शोज किए, जिन्हें हर बार अच्छा रिस्पॉन्स मिला है। इसी रिस्पॉन्स को देख मकरंद ने इसी नाटक पर फिल्म बनाने का फैसला किया। ऐसा जरूरी नहीं स्टेज पर सीमित दर्शकों की कसौटी पर खरा उतरने वाला कोई नाटक सिनेमा के विशाल कैनवास पर दर्शकों की बड़ी क्लास को भी पसंद आए। कुछ यही हाल मकरंद के इस नाटक पर बनी फिल्म का है। ऐसा भी नहीं इससे पहले नाटकों पर फिल्में न बनी हों। बिपुल शाह ने अपने गुजराती नाटक पर नामी स्टार्स के साथ 'आंखे' बनाई, तो पिछले साल परेश रावल ने अपने गुजराती नाटक पर 'ओ माई गॉड' बनाई , इन दोनों फिल्मों को टिकट खिड़की पर औसत से कहीं ज्यादा रिस्पॉन्स मिला, वहीं मकरंद अपने इस नाटक को कामयाब फिल्म में बदलने में चूक गए। 'सोना स्पा' जैसे सब्जेक्ट पर बनी कोई हिंदी फिल्म इससे पहले दर्शकों ने शायद ही देखी हो, इसके बावूजद फिल्म स्टार्ट टू एंड अगर दर्शकों को नहीं बांध पाती, तो इसकी वजह बिखरी कमजोर स्क्रिप्ट, लचर अभिनय और मकरंद की स्क्रिप्ट पर कमजोर पकड़ है। मकरंद अगर इस स्क्रिप्ट पर कंप्लीट होमवर्क करके फिल्म बनाते तो शायद मल्टिप्लेक्स कल्चर के इस दौर में दर्शकों की एक बड़ी क्लास की कसौटी पर फिल्म खरी उतरती, वहीं, मकरंद ने बिना किसी तैयारी के ऐसे अजीबोगरीब सब्जेक्ट पर झटपट काम शुरू कर दिया जिसने एक अच्छी सोच का बंटाधार कर दिया।


कहानी: बाबा दयानंद (नसीरुद्दीन शाह) सोना स्पा के सूत्रधार हैं। बाबा का मानना है अच्छी नींद आपकी सोच और जिंदगी को अच्छा बना सकती है। बाबा कहते हैं, क्राइम करना है तो नींद में ही कर डालिए, वरना जागते हुए क्राइम करना आपको अपराधी बना देगा। बाबा की इसी प्रेरणा से शहर के बीचोबीच 'सोना स्पा' नाम का एक क्लिनिक चलता है। यहां कस्टमर निश्चित रकम देकर अपने लिए नीदं खरीद सकते हैं। सोना स्पा चलाने वालों का मानना है कि दिन भर की भागदौड़, ज्यादा कमाई करने और झटपट लोकप्रियता हासिल करने की चाह में आप अपने लिए जरूरी नींद का सुख नहीं उठा पाते हैं। सोना स्पा की मैनेजर इंद्रा का मानना है कि पैसे से आप कुछ भी हासिल कर सकते है, लेकिन नींद नहीं खरीद पाते। सोना स्पा में दो स्लीप वर्कर हैं जो आपके लिए सोने का काम करती हैं। यहां आने वाले कस्टमर और स्लीप वर्कर के बीच डील होती है, कस्टमर अपना रूटीन काम करते रहेंगे, लेकिन उनके लिए सोने का काम स्लीप वर्कर करेंगी। हां, मुश्किल बस एक है कि कस्टमर के लिए सोने वाली स्लीप वर्कर उनके सभी सपनों को भी देख पाती हैं, यानी कस्टमर सपनों में जो भी क्राइम करते हैं स्लीप वर्कर उनकी गवाह होती हैं।

सोना स्पा की दोनों स्लीप वर्कर रूचा और ऋतु की भी अपनी कहानी है। रूचा अपने करोड़पति पिता के लिए सोना चाहती है जो टेंशन और काम के ज्यादा बोझ की वजह से सो नहीं पाते, वहीं ऋतु अपनी बड़ी बहन की जगह सोना चाहती है, जो अच्छी मैथ्स टीचर होने के बावजूद ऐसी पर्सनल टेंशन में है कि सो नहीं पाती। जहां, ऋतु और रूचा सोना स्पा में आने वाले क्लाइंट के लिए सोकर उनकी लाइफ में एनर्जी और बदलाव लाने का काम करती हैं, वहीं इन दोनों का मकसद अपनों के लिए सोकर उन्हें भी ठीक करना है।

ऐक्टिंग: नसीरुद्दीन शाह फिल्म में बस एक सूत्रधार की भूमिका में दो तीन बार नजर आते हैं। अहाना कुमार और श्रुति व्यास बस ठीक-ठाक सा अपना काम निभा गईं। अन्य कलाकारों में विनीत शर्मा कम फुटेज मिलने के बावजूद प्रभावित करते हैं।

डायरेक्शन: बेशक मकरंद देशपांडे ने अपनी फिल्म के लिए अच्छा सब्जेक्ट चुना, लेकिन स्क्रिप्ट पर मेहनत करने की बजाए उनका ध्यान फिल्म जल्दी निपटाने में था। ऐसी कहानी, जिस पर दर्शक यकीन कर पाएं, उस पर फिल्म में मकरंद को कुछ ऐसे मजेदार मसाले भी फिट करने चाहिए थे जो उनकी कहानी को कुछ विश्वसनीय बना सके। बस मकरंद यहीं चूक गए। वहीं नसीरुद्दीन शाह जैसे लेजंड स्टार को सिर्फ सूत्रधार की भूमिका में समेटना भी समझ से परे है।

क्यों देखें: बस एक नया सब्जेक्ट, नई सोच है, लेकिन प्रस्तुतिकरण बेहद कमजोर है। इसके अलावा ऐसा कुछ भी नहीं जिसे देखने के लिए आप अपना वक्त और पैसा खर्च कर थिएटर जाएं। 
