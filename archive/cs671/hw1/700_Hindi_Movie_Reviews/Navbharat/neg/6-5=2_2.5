 बॉलिवुड के बारे में कहा जाता है कि यहां बॉक्स ऑफिस पर चमत्कार होता है। आज जब सौ-डेढ़ सौ करोड़ में टॉप स्टार्स को लेकर बनी फिल्में बॉक्स ऑफिस पर लागत के मुकाबले 2 गुना बिजनस भी बड़ी मुश्किल से कर पाती हैं, ऐसे में बॉक्स ऑफिस पर लगभग अनजान स्टार कास्ट को लेकर ऐसी फिल्म बनाना जो अपनी लागत के मुकाबले 10 गुना ज्यादा बिजनस कर ले तो इसे चमत्कार ही कहा जाएगा।

आज दिल्ली एनसीआर के चुनिंदा मल्टिप्लेक्सों में रिलीज हुई फिल्म '6-5=2' पिछले साल जब कन्नड़ में रिलीज हुई तो फिल्म ने उस वक्त टिकट खिड़की पर अपने बजट लगभग 30 लाख रुपये के मुकाबले 10 गुना से ज्यादा 3.5 करोड़ का बिजनस किया। इतना हीं नहीं फिल्म की डीवीडी को बाद में साउथ की कई भाषाओं में डब करके बेचा गया तो लगभग 50 लाख रुपये की अतिरिक्त कमाई हुई।

गणित के सवाल-जवाब जैसे अजीबोगरीब टाइटल वाली इस फिल्म को हॉरर फिल्म कहकर प्रचारित किया जा रहा है, लेकिन इसे आप दूसरी बॉलिवुड टाइप फिल्मों जैसी हॉरर फिल्म नहीं कह सकते। हां, प्रॉडक्शन कंपनी का दावा है उनकी यह फिल्म हिंदी में बनी पहली फाउंड फुटेज यॉनर फिल्म है। वहीं हॉलिवुड में ऐसी फिल्मों के बनने का ट्रेंड बरसों से है। इस तकनीक का यूज कर पैरानॉर्मल ऐक्टिविटी, द ब्लेयर विच जैसी कई फिल्मों ने जबर्दस्त बिजनस भी किया।

कहानी: यह फिल्म 6 दोस्तों, सिद्धार्थ (प्रशांत गुप्ता), भानू (अश्रुत जैन), राजा (गौरव पानवाला), हर्ष (गौरव कोठारी), सुहाना (दिशा कपूर) और प्रिया (निहारिका रायजादा) की कहानी है, जो एक खास टूर पर घने जंगलों में घूमने का प्लान बनाते हैं। अपने इस अडवेंचर टूर को हाथों-हाथ कैमरे में भी कैद कर रहे होते हैं। कहानी को पढ़कर आप का फिल्म देखने का मजा खत्म न हो जाए, इसलिए हम आपको बस इतना बता दें कि जंगल में अडवेंचर टूर पर गए इन दोस्तों में से 3 की हत्या हो जाती है, 2 गायब हो जाते हैं और एक बच जाता है।

ऐक्टिंग: कहानी, माहौल और किरदारों के मुताबिक सभी कलाकारों ने अपनी-अपनी भूमिका के साथ न्याय किया है। प्रशांत गुप्ता और गौरव कोठारी की तारीफ करनी होगी, जिन्होंने खुद को अपने किरदार में पूरी तरह से ढाल लिया।

निर्देशन: चूंकि हमने कन्नड़ में बनी मूल फिल्म नहीं देखी, इसलिए इस फिल्म की तुलना मूल फिल्म के साथ करना बेमानी होगा। वहीं, अगर बतौर डायरेक्टर भरत जैन की बात करें तो उन्होंने कहानी और किरदारों के साथ काफी हद तक इंसाफ किया है।

क्यों देंखे: अगर लीक से हटकर बनी फिल्मों के शौकीन हैं तो यकीनन फिल्म आपको अपसेट नहीं करेगी। कम बजट और बॉक्स ऑफिस पर अनजान चेहरों को लेकर दर्शकों की एक खास क्लास को बांधकर रखने वाली फिल्म कैसे बनाई जा सकती है, इस फिल्म को देखकर समझा जा सकता है। हां, टोटली चालू मसालों वाली फिल्मों के शौकीन ऐसी अजीबोगरीब काउंटिंग से बचकर ही रहें।
