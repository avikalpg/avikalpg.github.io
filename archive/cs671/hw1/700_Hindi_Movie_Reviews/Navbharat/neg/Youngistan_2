चुनावी सीजन में 'ओ तेरी' के साथ एक और राजनीतिक पृष्ठभूमि पर बनी फिल्म हाजिर है। बेशक, इस फिल्म में प्रड्यूसर ने युवा लीडरशिप के हॉट मुद्दे को कैश कराने की कोशिश की है, लेकिन कमजोर कहानी के साथ निर्देशन और ऐक्टिंग के मापदंड पर फिल्म कहीं नहीं टिक पाती। वैसे भी डायरेक्टर और कहानीकार फिल्म बनाते वक्त यह तय नहीं कर पाए कि वे बना क्या रहे हैं। यंग लीडरशिप के बीच लिव इन रिलेशनशिप और गीत-संगीत से सजी एक लव स्टोरी इस फिल्म को राजनीति के गलियारों से कहीं बहुत दूर ले जाती है। यहीं वजह है, अच्छी शुरुआत के बाद कहानी दर्शकों की किसी भी क्लास को प्रभावित नहीं कर पाती।

कहानी: कहानी शुरू होती है कि कैसे पिता की मौत के बाद अभिमन्यु (जैकी भगनानी) को ना चाहते हुए भी पीएम का पद संभालना पड़ता है। अभिमन्यु जापान में स्टडी करने गया हुआ है। वहीं पर स्टडी के दौरान अपनी गर्लफ्रेंड अविंता चौहान (नेहा शर्मा) के साथ मौज-मस्ती के साथ अपनी जिदंगी एन्जॉय कर रहा है। अचानक एक दिन उसके पिता की मौत हो जाती है। देश में लौटने के बाद हालात कुछ ऐसे बनते है कि 28 साल के अभिमन्यु को देश का पीएम बना दिया जाता है। अब प्रधानमंत्री बनने के बाद पॉलिटिक्स, मीडिया और गर्लफ्रेंड के बीच फंसे अभिमन्यु की पर्सनल लाइफ डिस्टर्ब हो जाती है। दूसरी ओर, देश में आम चुनाव आने वाले हैं। ऐसे में उसकी पार्टी के आला नेताओं को यही चिंता है कि क्या पीएम होते हुए अपनी प्रेमिका के साथ लिव इन में रह रहे अभिमन्यु को जनता वोट देगी।

ऐक्टिंग: अपनी पिछली फिल्मों की तर्ज पर इस बार भी जैकी भगनानी बस अपना किरदार निभाते नजर आए। ज्यादातर दृश्यों में उनके चेहरे पर कोई एक्सप्रेशन दिखाई नहीं देता। नेहा शर्मा पर्दे पर ख़ूबसूरत लगीं, लेकिन उनका किरदार इतना कमजोर है कि दर्शकों की वाहवाही कहीं बटोर नहीं पाता। फारूख शेख़ साहब की यह आखिरी फ़िल्म है, लेकिन कमज़ोर किरदार के सामने फारूख साहब भी कुछ नहीं कर पाए। बमन ईरानी के पास करने के लिए ज़्यादा कुछ नहीं था। मीता वशिष्ठ अपने किरदार में फिट नजर आती हैं।

निर्देशन: सैयद अहमद अफ़ज़ाल के निर्देशन में कहीं दम नजर नहीं आता। अगर इस फिल्म की स्क्रिप्ट के मुताबिक बात की जाए तो अफजाल को इस कहानी को संवेदनशील और प्रभावशाली ढंग से आगे चलाना चाहिए था। दूसरी ओर, स्क्रिप्ट की परवाह किए बगैर अहमद ने जैकी और नेहा की लव स्टोरी और उनके रिश्तों को दिखाने में बेवजह ज्यादा वक्त लगाया। वहीं, फारूख शेख, बमन ईरानी जैसे मंझे हुए कलाकारों को उनकी क्षमता के मुताबिक किरदार नहीं दे पाए। बेशक फिल्म के कुछ संवाद अच्छे और सटीक है, लेकिन इन्हें फिल्म में ऐसे अंदाज में पेश किया गया है कि इनका असर खत्म हो जाता है।

क्यों देखें: यंग पीएम का ऐसा अंदाज जो रियल लाइफ में शायद ही कभी हमारे यहां नजर आए, उसे रील में ही देख आएं। हां, अगर राजनीति और चुनाव के चक्रव्यूह के साथ इस फिल्म को जोड़कर देख रहे है तो यंगिस्तान जाने का प्लान कैंसल करने में ही भलाई है। 
