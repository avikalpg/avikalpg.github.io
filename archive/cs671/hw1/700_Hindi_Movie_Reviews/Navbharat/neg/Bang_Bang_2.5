बैंग बैंग एक मसाला एक्शन फिल्म है। इस मूवी के अगर ऐक्शन और स्टंट की बात करें तो यह धूम-2 और कृष 3 से भी काफी अच्छे हैं। फिल्म में ऐक्शन सीन्स ही सबसे बड़े प्लस पॉइंट हैं। हवाई जहाज, स्टीमर, कार, बाइक की रेस के अलावा समुद्र में रितिक, कटरीना पर फिल्माए एक्शन सीन्स इससे पहले शायद ही किसी हिंदी फिल्म में नजर आए हों। मूवी की बेस्ट पार्ट इसका क्लाइमेक्स हैं जिसमें कार चेजिंग सीन लाजवाब है।

कहानी : देहरादून के राजवीर (ऋतिक रोशन) के पास कोहिनूर हीरा है जो लंदन में पिछले करीब डेढ़ सौ सालों से सुरक्षित पड़ा है लेकिन यह हीरा अब राजवीर के पास है। राजवीर के साथ इस कोहिनूर का सौदा करने के लिए एक इंटरनैशनल गैंग के लोग शिमला आते हैं। यहीं राजवीर की मुलाकात शिमला के एक बैंक में रिसेप्शनिस्ट हरलीन साहनी (कटरीना कैफ) से होती है जो यहां अपनी दादी के साथ रहती हैं।

हरलीन का सपना दुनिया घूमने का है। पहली ही मुलाकात में हरलीन, राजवीर पर फिदा हो जाती है। अजीब संयोग है, दोनों जब भी कहीं मिलते हैं वहीं राजवीर पर अटैक होता है। ऐसे में, राजवीर को शक होता है। इसी बीच राजवीर को ऐसे सुराग मिलते हैं जिसका पता लगाने के लिए वह प्राग जाता है और उसके साथ हरलीन भी होती है।

यहीं से कहानी टर्न लेती है और कहानी में डॉन उमर जफर (डैनी) की एंट्री होती है। जफर अपने गैंग के साथ किसी भी कीमत पर इस कोहिनूर हीरे को हासिल करने में लगा है। दूसरी और प्राग में आ चुके राजवीर को इंतजार है उमर जफर से मुलाकात का।

ऐक्टिंग : कृष और धूम करने के बाद रितिक के लिए राजवीर का किरदार करना ज्यादा मुश्किल नहीं रहा, यकीनन शुरुआत से आखिर तक पूरी फिल्म रितिक के कंधों पर टिकी है, हैरत है डैनी जैसे कलाकार को डायरेक्टर ने बेहद कम फुटेज क्यों दी। हर बार की तरह इस बार भी कटरीना हिंदी ठीक नहीं बोल पाई, शायद यही वजह रही कि डायरेक्टर ने हरलीन के किरदार को कनाडा मूल का बताया। जावेद जाफरी और पवन मल्होत्रा ने अपने किरदार अच्छे ढंग से निभाए हैं।

डायरेक्शन : सिद्धार्थ आंनद ने कहानी की रफ्तार को कहीं धीमा नहीं होने दिया, यही फिल्म की सबसे बड़ी खासियत है। अगर आपने रितिक-कटरीना की फिल्म जिंदगी मिलेगी ना दोबारा देखी है तो इन दोनों के बीच फिल्माए रोमांटिक सीन पिछली फिल्म की नकल लगते हैं। फिल्म के फाइट सीक्वेंस फिल्म की जान हैं।

संगीत : तू मेरी और मेहरबान गाने पहले से कई म्यूजिक चार्ट में नंबर वन हैं।

क्यों देंखे : अगर आप फ्रेंड और फैमिली के साथ इस वीकेंड पर टोटली मसाला एक्शन टाइम पास मूवी देखने जाते तो फिल्म आपको कहीं निराश नहीं करेगी।
