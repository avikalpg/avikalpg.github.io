बॉलिवुड में आज भी कई ऐसे पापा है जो अपने लाडलों को हर हाल में हीरो बनाने पर आमादा है। बेशक दर्शक उन्हें स्वीकार करें या न करें, ऐक्टिंग उन्हें आए या न आए लेकिन इनके पापा अपने लाडलों के लिए फिल्में बनाते ही रहेंगे। करीब पांच साल पहले पहली बार सिल्वर स्क्रीन हाल-ए-दिल में नजर आए अध्ययन सुमन भी इन्हीं लाडलों की लिस्ट में शामिल है जिन्हें उनके पापा हीरो बनाने पर तुले हैं। बेशक अध्ययन की पहली फिल्म को दर्शकों ने बुरी तरह से ठुकरा दिया लेकिन अध्ययन पहली फिल्म में अपना कमजोर हाल-ए-दिल सुनाने के बाद भी यदाकदा पर्दे पर नजर आते ही रहे। बॉक्स आफिस पर लाइन से कई हिट फिल्में दे चुके डायरेक्टर साजिद खान ने अध्ययन सुमन को लेकर अपनी मेगा बजट फिल्म 'हिम्मतवाला' में कुछ नया करने की नाकाम कोशिश की। साजिद ने अध्ययन को अपनी इस फिल्म में हीरो की बजाएं विलेन बना डाला लेकिन इस फिल्म ने साजिद की हिट फिल्मों की लिस्ट में एक सुपरफ्लॉप भी शामिल करा दी। अध्ययन को लेकर पापा शेखर सुमन ने इस बार कुछ नया करने की चाह में रोमांटिक मेडिकल थ्रिलर फिल्म बना डाली।

कहानी: आदित्य (अध्ययन सुमन) को दिल की बीमारी है। आदित्य अमीर मां गायत्री (दीप्ति नवल) का बेटा है। आदित्य का ऑर्गन ट्रांसप्लांट होना है। अपनी इस बीमारी की वजह से आदित्य अब जीना नहीं चाहता। इसी बीच उसकी मुलाकात रिया (एरियाना अयाम) से होती है जो दुबई के होटल में रिसेप्शनिस्ट है। कुछ मुलाकातों के बाद आदित्य रिया को चाहने लगता है। रिया से प्यार करने के बाद आदित्य अब जीना चाहता है। दूसरी ओर आदित्य की मां रिया को जरा भी पसंद नहीं करती। कुछ दिन बाद दिल की बीमारी के चलते आदित्य की तबीयत खराब होने लगती है।

ऐक्टिंग: शायद इस फिल्म को बनाने का एक बड़ा मकसद अध्ययन सुमन के डूबते करियर को बचाना है। अफसोस इस फिल्म में उनकी ऐक्टिंग देखने के बाद यही लगता है उनके पापा का यह मकसद इस बार भी अधूरा रह जाएगा। सीन के मूड के हिसाब से उनके चेहरे पर कहीं कोई भाव नजर नहीं आता। न्यूकमर एरियाना अयाम ने रिया के किरदार को बस निभा भर दिया है। अगर अयाम को इंडस्ट्री में कुछ वक्त टिकना है तो उनकी मंजिल अभी बहुत दूर है। ओम पुरी और दीप्ति नवल ने अपने किरदारों को खूबसूरती से निभाया है।

निर्देशन: बेशक शेखर सुमन की यह फिल्म उनके दिल के बेहद नजदीक है। शेखर के बड़े बेटे आयुष की करीब बारह साल की उम्र में दिल की बीमारी की वजह से मौत हो गई थी। अपनी इस फिल्म में सुमन ने बेटे को खोने का दर्द बताने की अच्छी कोशिश की है, लेकिन निर्देशन की फील्ड में शेखर सुमन ने कुछ ज्यादा गलतियां की हैं।

क्यों देखें: एक ऐसे पिता का दर्द जिसने अपने बेटे को खो दिया देखने जाएं तो कमजोरियों को पूरी तरह नजरअंदाज करे। हां, वीकएंड पर एंटरटेनमेंट की चाह में थिएटर जाएंगे तो अपसेट होंगे।
