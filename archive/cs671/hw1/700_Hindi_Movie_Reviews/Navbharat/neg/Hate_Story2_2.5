अगर आप इस फिल्म में भी इसी टाइटल पर बनी पिछली फिल्म 'हेट स्टोरी' की तर्ज पर बेहद हॉट, बोल्ड, सेक्सी सीन्स देखने जा रहे हैं तो अपसेट होंगे। हां, पिछली फिल्म की लीड बांग्ला ऐक्ट्रेस पाउली ने पिछली फिल्म में जिस तरह जमकर किस सीन्स और बेडरूम सीन्स परोसे, ऐसे बोल्ड सीन्स इस बार नजर नहीं आएंगे।

बेशक स्मॉल स्क्रीन से बिग स्क्रीन पर पहुंची सुरवीन चावला ने कहानी और किरदार की डिमांड पर कुछ बोल्ड हॉट सीन्स किए, लेकिन ऐसे बोल्ड सीन आप इससे पहले कई बार देख चुके है। इस फिल्म की तुलना आप डिंपल कपाड़िया स्टारर जख्मी औरत और रेखा स्टारर खून भरी मांग के साथ कर सकते हैं।

जहां जख्मी औरत में डिंपल अपने साथ हुए जुल्म का बदला अकेले अपने दम पर लेती है, ठीक उसी अंदाज में यहां भी सुरवीन अपने साथ हुई हर ज्यादती का बदला लेती है। हां सुरवीन के बदला लेने का अंदाज कुछ नाटकीय लगता है, खासकर शहर में अपना अलग दबदबा रखने वाले बाहुबली नेता मंदार और उसके गुंडे को सोनिका जिस आसानी से ठिकाने लगाती है उस पर यकीन करना मुश्किल लगता है।

कहानी : सोनिका (सुरवीन चावला) की दादी ने किसी मजबूरी में मुंबई शहर के बाहुबली नेता मंदार (सुशांत सिंह) को उसका गार्जियन बनाया। शहर में अपनी ताकत और नेतागिरी के दम पर पुलिस और प्रशासन को अपनी उंगलियों पर नचाने वाले मंदार ने सोनिका को आलीशान बंगले में अपनी रखैल बनाकर रख लिया। सोनिका को खुली हवा में सांस लेने के लिए भी मंदार से इजाजत लेनी पड़ती थी।

दिन भर मंदार के आलीशान बंगले में कैद रहने वाली सोनिका ने अपनी इस नारकीय जिंदगी से कुछ पल छुटकारा पाने के लिए फटॉग्रफी सीखनी शुरू कर दी। बेशक, मंदार को यह मंजूर नहीं था, लेकिन सोनिका को शाम से पहले पहुंचने की हिदायत के साथ उसने सोनिका को फटॉग्रफी क्लास अटेंड करने की इजाजत दे दी।

इसी क्लास में सोनिका की मुलाकात अक्षय (जय भानुशाली) से हुई। ना जाने कब सोनिका और अक्षय एक दूसरे के बेहद करीब आए। मंदार को जब इसकी खबर लगी तो वह बुरी तरह से बौखला गया और सोनिका की जमकर पिटाई कर डाली। सोनिका और अक्षय हमेशा-हमेशा के लिए एक होने का फैसला करके मुंबई से भागकर गोवा आ जाते है। सोनिका को फिर से हासिल करने के लिए मंदार अपने सभी आदमियों को इन दोनों का पता लगाने में लगा देता है। एक दिन जब मंदार को अक्षय और सोनिका के गोवा में होने की खबर मिलती है, तो वह उन्हें सबक सिखाने के लिए गोवा पहुंच जाता है।

ऐक्टिंग : मंदार के किरदार में सुशांत सिंह ने बेहतरीन ऐक्टिंग की है। लंबे अर्से बाद सुशांत को एक अच्छे किरदार में बेहतरीन परफॉर्मेंस करते देखना अच्छा लगा। अक्षय की छोटी सी भूमिका में जय भानुशाली कुछ खास नहीं कर पाए। जय स्क्रीन पर या तो गाना गाते या फिर सुरवीन के साथ बोल्ड सीन करते ही नजर आए। ऐसे में उनके चेहरे के एक्सप्रेशन पूरी फिल्म में एक जैसे ही लगे। पूरी फिल्म सोनिका यानी सुरवीन चावला के इर्द-गिर्द घूमती है। सुरवीन ने अपनी ऐक्टिंग से अपसेट नहीं किया।

डायरेक्शन : कमजोर स्क्रिप्ट और बिखरा हुआ निर्देशन हॉल में बैठे दर्शकों को कहानी और किरदारों के साथ बांध नहीं पाता। ना जाने क्यों पांड्या ने कहानी को आगे खिसकाने के लिए बार बार फ्लैश बैक का सहारा लिया जो फिल्म की रफ्तार को रोकता है। वहीं फिल्म का क्लाइमेक्स लंबा खींचा गया है, जो दर्शकों के सब्र का इम्तिहान लेता है।

संगीत : फिल्म के ज्यादातर गाने पहले से हिट है, सनी लियोनी पर फिल्माया हॉट सेक्सी पिकं लिप्स कई म्यूजिक चार्ट में नंबर फाइव की लिस्ट में शामिल है, तो आज फिर तुमपे प्यार आया है का फिल्मांकन बेहतरीन बन पड़ा है।

क्यों देखें : अगर कहानी, स्क्रिप्ट और ऐक्टिंग की बजाए हॉट सेक्सी बोल्ड ब्यूटी देखने के शौकीन हैं तो एक बार फिर अकेले या यार दोस्तों के साथ देख आएं। वरना फिल्म में ऐसा कुछ नहीं कि हम आपसे इस फिल्म को देखने की सिफारिश करने का गुनाह करें।
