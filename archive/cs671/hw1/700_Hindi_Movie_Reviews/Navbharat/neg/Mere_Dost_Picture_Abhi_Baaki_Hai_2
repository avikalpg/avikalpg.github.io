निर्माता ने फिल्म इंडस्ट्री में उन प्रतिभाशाली युवा निर्देशकों के सपनों को टूटते हुए दिखाया है, जो अपने दम पर अच्छी फिल्म बनाने की चाह में आते हैं। अमर जोशी (सुनील शेट्टी) का सपना मुंबई जाकर कामयाब फिल्म डायरेक्टर बनना है। लंदन से डायरेक्शन का कोर्स करके अमर अपने दोस्त सूरज (राजपाल यादव) के पास मुंबई पहुंचता है।

सूरज जूनियर आर्टिस्ट है। अमर ने 'चीख' टाइटल से एक स्क्रिप्ट लिखी है, लेकिन एक न्यूकमर डायरेक्टर की स्क्रिप्ट पर कोई निर्माता पैसा लगाने को तैयार नहीं। अमर पीआर एजेंसी चलाने वाले मोंटी चड्ढा (राकेश बेदी) से मिलता है, जो एक फिल्म बनाना चाहता है। मोंटी को अमर की लिखी स्क्रिप्ट पसंद आती है और वह इस फिल्म के लिए इंडस्ट्री की टॉप हीरोइन मोहिनी (उदिता गोस्वामी) को साइन करता है।

फिल्म स्टार्ट होने के कुछ वक्त बाद मोंटी गायब हो जाता है और फिल्म रुक जाती है। अमर को एक डॉन का फोन आता है कि फिल्म पर उसका पैसा लग रहा है। अगर उसे फिल्म पूरी करनी है तो डॉन की गर्लफ्रेंड मुमैत खान को फिल्म में अच्छा रोल दे। अमर उसकी बात मान लेता है। एक दिन डॉन का मर्डर हो जाता है और फिल्म फिर रुक जाती है, तभी अचानक मोंटी चड्ढा लौट आता है। मोंटी इंडस्ट्री के कामयाब स्क्रिप्ट राइटर परवेज बेग (ओम पुरी) के साथ मिलकर पूरी फिल्म की स्क्रिप्ट बदल डालता है।

एक्टिंग : सुनील शेट्टी और राजपाल यादव के बीच की केमिस्ट्री अच्छी है। उदिता गोस्वामी, मुमैत खान बस शोपीस बनकर रह गई हैं। ओम पुरी ने अपने रोल में थोड़ा बहुत प्रभावित किया है।

डायरेक्शन : रजनीश राज ठाकुर इंटरवल तक दर्शकों को कहानी और किरदारों के साथ बांधने में कुछ हद तक कामयाब रहे। लेकिन इंटरवल के बाद कहानी कुछ ऐसी पलटती है कि उन्हें खुद ही समेटने का रास्ता नजर नहीं आता।
