नए साल के पहले शुक्रवार को मेकर्स फिल्म रिलीज करने से कतराते हैं। हालांकि, यंग डायरेक्टर सुनील प्रेम व्यास ने न्यूकमर्स को लेकर बनी इस फिल्म को साल के पहले शुक्रवार को रिलीज किया। आमिर खान की तारे जमीं पर और थ्री इडियट्स में जो मेसेजे दिया गया था, कुछ वैसा ही संदेश इस फिल्म में देने की कोशिश की गई है। कमजोर स्क्रिप्ट और सतही निर्देशन के बीच संदेश कमजोर पड़ जाता है। फिल्म के आखिर में यह समझाने की कोशिश की गई है कि कहीं हम अपने बच्चों को अच्छा इंसान बनाने की बजाय उन्हें ऐसी अंधेरी डगर की ओर जाने को मजबूर तो नहीं कर रहे, जहां वह नहीं जाना चाहते।

कहानी
फिल्म की कहानी 10-12 साल के 2 दोस्तों अजय और रघु की है। अजय के पापा के पास पैसे की कमी नहीं है। रघु, मिडिल क्लास फैमिली से है। अजय और रघु की फैमिली चाहती है कि उनके बच्चे उन सपनों को पूरा करें, जो वह खुद नहीं कर पाए। अजय के पापा चाहते हैं कि उनका बेटा अपनी क्लास में ही नहीं, पूरे स्कूल में अव्वल आए। स्कूल में होने वाली हर प्रतियोगिता में भी वह अजय को हमेशा नंबर वन देखना चाहते हैं। दूसरी ओर, रघु के पापा राष्ट्रीय लेवल के ऐथलीट रहे हैं, लेकिन इंटरनैशनल प्रतियोगिता में वह अपने देश के लिए कभी पदक नहीं ला पाए। अब रघु के पापा चाहते हैं कि उनका बेटा स्टडी में तो नंबर वन आए ही, साथ ही स्कूल में होने वाले खेल के मुकाबलों में भी नंबर वन आए। अजय और रघु के बीच चल रही नंबर वन की दौड़ और प्रेशर से इनकी दोस्ती ईष्या में बदल जाती है। हालांकि, इसका अहसास दोनों को जल्द ही हो जाता है।

ऐक्टिंग
स्कूल प्रिसिंपल के किरदार में विक्रम गोखले ने अपने दमदार अभिनय से दर्शकों की वाहवाही बटोरी, तो वहीं लंबे अर्से बाद स्क्रीन पर नजर आईं दीपनिता शर्मा अपने रोल को बस निभा भर गईं। जॉय सेन गुप्ता और राज जुत्शी ठीकठाक रहे।

डायरेक्शन
2 घंटे की कहानी के साथ दर्शकों को स्टार्ट टु लास्ट तक बांध कर न रख पाना यकीनन डायरेक्टर सुनील प्रेम व्यास के निर्देशन की कमजोरी है। बेशक अजय और रघु के किरदारों पर तो उन्होंने मेहनत की, लेकिन बाकी हर ऐक्टर स्क्रीन पर अपने डायलॉग बोलता या फिर भाषणबाजी करता नजर आता है। इंटरवल के बाद ऐसा लगता है कि कहानी को जबरन आगे बढ़ाया जा रहा है।

क्यों देखें
फिल्म में एक अच्छा मेसेज देने की पहल की गई है। हां, यह बात अलग है कि आप इसी मेसेज को इससे पहले जोरदार ढंग से देख चुके हैं। यह फिल्म बस टाइम पास के लिए है। 
