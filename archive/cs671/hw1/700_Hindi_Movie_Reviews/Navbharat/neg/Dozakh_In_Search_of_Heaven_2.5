स्मॉल स्क्रीन पर लुटेरी दुल्हन जैसा टीआरपी में टॉप पर रहे सीरियल के राइटर जैगम इमाम ने अपने लिखे चर्चित उपन्यास दोजख इन सर्च ऑफ हेवन पर इस फिल्म को बनाया। पिछले कुछ अर्से में कई चर्चित फिल्म फेस्टिवल में इस फिल्म की जमकर चर्चा हुई। दोजख का मतलब नर्क होता है। राइटर से डायरेक्टर बने जैगम इमाम की यह फिल्म कई सिचुऐशन पर थम सी जाती है तो फिल्म का क्लाइमैक्स भी दर्शकों की बड़ी क्लास को पल्ले नहीं पडता। ऐसा लगता है कि सीमित बजट का असर इस फिल्म की मेकिंग के साथ-साथ रिलीज पर भी पडा है, वरना रिलीज से पहले इस फिल्म के अलग टाइप के सब्जेक्ट और किरदारों को लेकर दर्शकों की एक खास क्लास में इस फिल्म को हिट कर सकते थे , लेकिन ऐसा भी नहीं हुआ। बिना किसी प्रमोशन और बेहद कमजोर डिस्ट्रिब्यूशन नेटवर्क के चलते दोजख इस शुक्रवार को रिलीज भी हुई है इसका पता उस क्लास को भी यकीनन नहीं है जिनके दम पर ऐसी फिल्में बॉक्स आफिस पर कुछ टिक पाती है।

कहानी: वाराणसी के एक छोटे से गांव के एक कट्टरपंथी मौलवी (ललित मोहन तिवारी) 5 वक्त के पक्के नमाजी हैं, रोजी-रोटी के लिए एक छोटी सी दुकान खोल रखी है। मौलवी साहब का 12 साल का बेटा जान मोहम्मद उर्फ जानू (गैरिक चौधरी) है। जानू अपने घर से ज्यादा वक्त पड़ोस में रहने वाले पुजारी जी (नाजिम खान) के साथ बिताता है। इतना ही नहीं, जानू कभी रामलीला में हनुमान का किरदार निभाता है तो कभी प्रवचन सुनकर खो जाता है. जब इस बारे में मौलवी साहब को पता लगता है तो वह जानू की पिटाई भी कर देते है। इसी बीच जानू की अम्मी का देहांत हो जाता है, अम्मी को दफनाते वक्त जानू अब्बा से कहता है उसे कभी भी दफनाया ना जाए, क्योंकि कब्र के अंदर अंधेरा होता है। यहीं से कहानी ऐसे टर्निंग पॉइंट पर पहुंचती है, जहां हिंदू-मस्लिम का मुददा सब पर हावी है।
ऐक्टिंग: ललित मोहन तिवारी मौलवी और नाजिम खान पुजारी के किरदार में बेहतरीन हैं, जानू के रोल में गैरिक ने गजब ऐक्टिंग की है।
निर्देशन: जैगम इमाम बतौर निर्देशक प्रभावित करते हैं। कहानी के साथ उन्होंने कहीं ज्यादा छेडछाड नहीं की। हां, कम अवधि की फिल्म को भी जैगम स्टार्ट टु लास्ट ऐसी रफ्तार नहीं दे पाए, जो दर्शकों को कहानी और किरदारों के साथ पूरी तरह से बांध पाए।

क्यों देखें: अगर आपको सिंपल लीक से हटकर बनी फिल्में पसंद है तो इस फिल्म को देखा जा सकता है। चालू मसालों वाली बॉलिवुड फिल्मों के शौकीनों के लिए फिल्म में कुछ खास नहीं है। 
