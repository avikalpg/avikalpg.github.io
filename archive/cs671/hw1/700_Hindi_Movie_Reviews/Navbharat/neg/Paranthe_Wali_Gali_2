पुरानी दिल्ली की तंग गलियों में से एक परांठे वाली गली किसी परिचय की मोहताज नहीं। बरसों पहले इस गली में ज्यादतर दुकानें परांठे बनाने वालों की थी। कुछ साल पहले तक इस गली का विदेशी पर्यटकों तक में ऐसा जलवा था कि देसी घी के टेस्टी परांठों का स्वाद चखने के लिए टूरिस्ट कैलरी घटने-बढ़ने की बात भूलकर यहां आया करते थे। आज यहां का नजारा काफी हद तक बदल चुका है। अब यहां परांठे बनाने वाली इक्का-दुक्का दुकानें ही बची हैं, लेकिन चांदनी चौक में आए ज्यादातर टूरिस्ट आज भी इस गली में परांठों का स्वाद चखने पहुंच ही जाते हैं।

दिल्ली बेस यंग डायरेक्टर सचिन गुप्ता ने ग्लैमर वर्ल्ड में बतौर प्रड्यूसर-डायरेक्टर अपनी पारी की शुरुआत के लिए इसी गली के नाम का शॉर्टकट चुना। बेशक , सचिन ने बॉक्स आफिस पर बिकाऊ चालू मसालों का मोह छोड़ इस फिल्म के लिए ऐसा सब्जेक्ट चुना जो एक खास क्लास की कसौटी पर ही कुछ हद तक खरा उतरने का दम रखता है। मौजूदा दौर में जहां ड्रामा और इससे जुड़े लोग अपनी पहचान बनाने में लगे हैं, वहीं यह कहानी एक ऐसे स्ट्रगलर की है जो ड्रामा के जरिए कुरीतियों को खत्म करना चाहता है। मल्टिप्लैक्स कल्चर के इस दौर में जब बॉक्स ऑफिस पर साठ से सत्तर फीसदी कमाई यंगस्टर्स से आती है, ऐसे में सचिन की यह फिल्म जेन एक्स से बहुत दूर नजर आती है।

कहानी: मौलिक ( अनुज सक्सेना ) ड्रामा से जुडा है। मौलिक ने पुरानी दिल्ली की तंग गली में अपने नजदीकी दोस्तों के साथ मिलकर ड्रामा ग्रुप बनाया है। मौलिक के इसी ग्रुप में पंजाबी लड़की नैना कौर ( नेहा पवार) और उसकी दादी भी जुडी है। मौलिक का ड्रामा डबल मीनिंग डायलॉग या सी क्लास कॉमिडी से दूर हटकर जिदंगी को एक नई दिशा देने वाला है। मौलिक अपने ग्रुप के साथ ऐसा ही एक नाटक तैयार करता है जिसका रिस्पॉन्स जीरो रहता है। इस नाटक का अंजाम देखकर मौलिक पूरी तरह से टूट जाता है। मौलिक ने अब नाटक और स्टेज से दूरियां बना ली हैं। दूसरी ओर नैना और उसकी बीजी चाहती हैं कि मौलिक स्टेज पर एकबार फिर लौटे। नैना अंदर ही अंदर मौलिक को चाहती भी है।

दिल्ली में शुरू होने वाले एक मशूहर नाटक फेस्टिवल का आयोजन करने वाली कमिटी का हेड मौलिक को ऐसा ड्रामा करने की सलाह देता है जिसमें सेक्स और ऐसा सस्ते डायलॉग हों, जिसके दम पर शो हाउसफुल हो। ऐसे में नैना, बीजी और अपने दोस्तों के दम पर मौलिक एक नए नाटक पर काम शुरू करता है। मौलिक के दोस्तों और नैना को पक्का भरोसा है कि इस बार मौलिक का नाटक सुपर हिट होगा।

ऐक्टिंग: स्ट्रगलर मौलिक के किरदार में अनुज सक्सेना एक ही लुक और स्टाइल में नजर आते हैं। पिंकी के रोल में नेहा पवार ने अनुष्का शर्मा के स्टाइल को कॉपी करने की कोशिश की है। नेहा की तारीफ करनी होगी कि कहानी के चार-पांच अहम किरदारों के बीच वह अपनी अलग पहचान बनाने में कामयाब रहीं। अन्य कलाकारों में महिंद्र गुजराल, हिमांशु, युवराज ने अपना रोल ईमानदारी के साथ निभाया।

डायरेक्शन: सचिन का निर्देशन इस कदर सुस्त है कि फिल्म रफ्तार पकडने की बजाए थमी-थमी सी लगती है। लगता है इंटरवल के बाद सचिन कहानी को जल्दी समेटना चाहते थे इसीलिए हॉल में बैठा दर्शक द ऐंड आने पर खुद को ठगा महसूस करता है।

संगीत: फिल्म की कहानी और माहौल के मुताबिक वसुंधरा दास ने संगीत दिया है लेकिन ऐसा कोई गाना नहीं जो दर्शकों की जुबां पर आ पाए।

क्यों देखें: अगर चांदनी चौंक की गली परांठे वाली नहीं देखी तो, इसका नजारा इस फिल्म में जरूर देखने को मिलेगा। सच पूछिए तो फिल्म में इतना दमखम नहीं जो हम आपको यहां जाने की सिफारिश करें।
