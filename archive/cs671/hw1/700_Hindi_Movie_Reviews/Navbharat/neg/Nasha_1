सोशल मीडिया पर पिछले कई सालों से अपनी बोल्ड ब्यूटी और खूबसूरती का जलवा बिखेरती पूनम पांडे अब बड़े पर्दे पर भी उतर चुकी हैं। उनकी इस फिल्म के पहले पोस्टर में जब निर्माता सुरेंद्र सुनेजा ने नई खोज लिखा, तो उस वक्त इस फिल्म को प्रदर्शित करने वाले ज्यादातर सिनेमाघरों के मालिकों ने पोस्टरों में पूनम को नई खोज बताने पर जबर्दस्त ऐतराज जताया।

'नशा' के दिल्ली बेस्ड निर्माता सुरेंद्र कहते हैं, मैं उस वक्त हैरान रह गया जब यूपी और बिहार के दूरदराज इलाकों के छोटे छोटे टूरिंग टॉकीजों के मालिकों ने मुझे बताया उनके टॉकीज पर फिल्म का पोस्टर लगने से पहले से ही दर्शक फिल्म की हीरोइन पूनम पांडे के बारे में बहुत कुछ जानते है। अब आप दर्शकों की हर क्लास में पूनम की अपनी पहचान का अंदाज लगा सकते हैं। पिछले साल के आखिर में जब इस फिल्म के प्रॉडयूसर ने पूनम पांडे के साथ इस फिल्म को बनाने का ऐलान किया तभी से फिल्म मीडिया की सुर्खियों में छा गई।

ऐसे में बिपाशा और जॉन को लीड रोल में लेकर जिस्म जैसी बेहद बोल्ड और हिट फिल्म बना चुके डायरेक्टर अमित सक्सेना को इस फिल्म को बनाने की कमान सौंपी गई तो फिल्म का क्रेज कहीं ज्यादा बढ़ गया है। पूनम को अपनी बोल्ड और दिलकश अदाओं के दम पर मीडिया में अपनी जगह बनाना अच्छी तरह आता है। पूनम के आलोचक कहते हैं टॉप मैगजीन के कवर पेज और लीडिंग न्यूजपेपर के पहले पन्ने पर अगर जगह मिलने की गारंटी हो तो पूनम हर अंदाज में अपनी बोल्ड ब्यूटी को परोसने की कला जानती हैं।

कहते हैं, नशा जब शूटिंग फ्लोर पर गई तो पूनम कैंप की और से ऐसी खबरें मीडिया में जानबूझकर उड़वाई गईं कि शूटिंग के दौरान कैमरामैन , डायरेक्टर के अलावा सेट पर पूनम और हीरो शिवम ही मौजूद रहते हैं। फिलहाल, अब जब फिल्म सेंसर से ओके होकर दर्शकों के सामने है तो यकीनन पूनम की तुलना पॉर्न ऐक्ट्रेस सनी लियोन की पिछली फिल्म से होना स्वाभाविक है , इस रेस में यकीनन पूनम ने सनी को पहले राउंड में तो पछाड़ ही दिया है।

कहानी : पंचगनी के एक स्कूल का माहौल दूसरे स्कूलों से बिल्कुल अलग है यहां के स्टूडेंट अपनी क्लास में बोल्ड और डबल मीनिंग जोक चटकारे लेकर सुनते-सुनाते हैं। स्कूल की सीनियर विंग के स्टूडेंट साहिल ( शिवम ) और उसके दोस्तों का अपना गैंग है, जो कभी क्लास में तो दिखाई नहीं देता लेकिन स्कूल ग्राउंड और कैंटीन में मौज-मस्ती करता जरूर दिखाई देता है ।

अनीता ( पूनम पांडे ) थिएटर टीचर हैं, इस स्कूल में उसे स्टूडेंट को थिएटर के बारे में बताना है, लेकिन अनीता की बोल्ड अदाएं और उसका बेहद बोल्ड अंदाज सेक्सी लंबी टांगे देख साहिल उसे चाहने लगता है। कुछ अर्से बाद अनीता और साहिल की नजदीकियां बढ़ती हैं और एक दिन दोनों अपनी हदें तोड़ देते हैं। दूसरी और अनीता का अफेयर पहले से सैम (विशाल) के साथ चल रहा है, लेकिन विशाल भी जब किसी और दूसरे को चाहने लगता है तो दोनों का ब्रेकअप हो जाता है। उधर ,अनीता को अपनी गलती का अहसास होता है और वह फिर किसी मोड़ पर मिलने का वादा करके उसके स्कूल से चली जाती है।

ऐक्टिंग : पूनम पांडे ने पहली बार कैमरे के सामने अपनी दिलकश अदाओं और हॉट ब्यूटी को परोसने के साथ-साथ थोड़ी बहुत ऐक्टिंग करने की भी कोशिश की है, लेकिन ऐक्ट्रेस बनने के लिए उन्हें कैमरे के सामने जिस्म परोसने की बजाएं और भी बहुत कुछ सीखना होगा। शिवम हर बार पूनम के सामने कुछ सहमे-सहमे लगे, लगता है बोल्ड पूनम के अंदाज देख हुजूर खुद ही नर्वस हो गए।

डायरेक्शन : जिस्म के लंबे अर्से बाद अमित सक्सेना ने इस बार निराश ही किया है, कमजोर स्क्रिप्ट और लचर कहानी में उन्होंने सिवाय पूनम की बोल्ड अदाओं को परोसने की बजाएं और कुछ नहीं किया।

क्यों देखें : अगर इस बार पूनम को जिस्म परोसने के साथ-साथ ऐक्टिंग करते भी देखना चाहते हैं। वहीं साफ सुथरी फिल्मों के शौकीनों को ऐसा नशा करने की सलाह हम हरगिज नहीं देंगे।
