इस फिल्म में बाबाओं और धर्म गुरूओं की पोल खोलने की कोशिश तो की गई है, लेकिन इस गंभीर मुद्दे को जिस हल्के और बेहद कमजोर ढंग से पेश किया गया है, वह दर्शकों की शायद किसी भी क्लास के पल्ले ना पडे। बेशक फिल्म की प्रॉडक्शन कंपनी का बजट बेहद सीमित था, लेकिन ऐसा भी नहीं कि कम बजट की वजह से अच्छी फिल्म नहीं बनाई जा सकती। यहां तो सब कुछ ही बिखरा हुआ है। कहानी बेशक कुछ दमदार है, लेकिन बेहद कमजोर पटकथा, लचर निर्देशन और तकनीकी तौर से भी कमजोर प्रस्तुतीकरण के चलते ज्वलंतशील सब्जेक्ट पर बनाई गई इस फिल्म में ऐसा कुछ भी नहीं है, जो दर्शकों को स्टार्ट टू एंड बांधने का दम रखती हो।


वैसे इस फिल्म में भी ऐसा बहुत कुछ दिखाया गया, जिसे लेकर खूब बवाल मचाया जा सके। ऐसी खबरें भी आई थीं कि यह फिल्म आसाराम की कहानी से प्रेरित है। लेकिन, फिल्म की कमजोर पब्लिसटी और गिने-चुने शहरों के चंद सिनेमाघरों में इक्का-दुक्का शोज में रिलीज हुई इस फिल्म में धर्म-गुरुओं और बाबाओं की पोल खोलती कहानी को लेकर कहीं बवाल हो, ऐसा दूर-दराज तक नहीं लगता।

कहानी: हरिया बाबा (हेमंत पांडे) का बस एक ही काम है, किसी तरह अपने भक्तों को बेवकूफ बनाना और उनकी धार्मिक आस्थाओं के साथ खेलकर माल कमाना। कभी छोटे-मोटे काम करके भी अपनी रोजी-रोटी न चला पाने वाले हरिया बाबा की धर्म गुरु बनने के बाद जैसे लॉटरी ही लग गई है। अब उनके छोटे-बड़े शहरों में अपने आश्रम हैं। हजारों चेले-चेलियां हैं। बाबा कुछ ज्यादा ही रंगीन मिजाज हैं, सो उनके आश्रम में सुरा-सुंदरी के साथ अक्सर महफिल जमती है। बाबा प्रवचन कम, रंगीन मिजाजी और माल कमाने में कुछ ज्यादा ही बिजी रहते है। शहर के रईस गुप्ता जी (टिंकू तलसानिया) की पत्नी बाबा की जबर्दस्त भक्त है। बाबा के चरणों में गुप्ता जी की खून-पसीने से कमाई दौलत को लुटा रही है। आलम यह है कि घर के मंदिर में भी गुप्ता जी की वाइफ ने बाबा जी की तस्वीर लगाई हुई है।

गुप्ता जी बाबा हरिया की असलियत जानते हैं, और अपने परिवार को बाबा के मोह-जाल से निकालने के लिए एक प्लान बनाते है। गुप्ता जी हर शाम बाबा हरिया के आश्रम में जाकर उनके भक्तों को मोटी रकम बाबा जी को समर्पित करने के लिए दे आते हैं। ऐसा कई दिन चलता है। बाबा जी परेशान हैं कि हर रोज मोटा चढ़ावा उन पर न्यौछावर करने वाला यह अमीर भक्त उनके पास क्यों नहीं आ रहा। बाबाजी अपने सभी भक्तों को अपने इस भक्त को अपने पास लाने का आदेश देते हैं। बस फिर क्या, बाबा जी के बंदे गुप्ता जी को पकडकर बाबा के सामने पेश करते हैं। बाबा हरिया गुप्ता जी से उनके बिजनस के बारे में पूछते हैं और उनके बिजनस में अपनी मोटी रकम भी लगा देते हैं।

ऐक्टिंग: बाबा हरिया के किरदार में हेमंत पांडे इंटरवल से पहले तक जरा भी प्रभावित नहीं कर पाए। हां, आखिरी 10 मिनट के क्लाइमैक्स में हेमंत ने अच्छा अभिनय किया है। चंद्रचूड़ सिंह ऐसे बाबा के किरदार में हैं, जो धर्म और मानवता की भलाई के लिए काम करता है, लेकिन उनकी ऐक्टिंग में जरा भी दम नहीं। हां, टिंकू तलसानिया फिल्म के इकलौते ऐसे कलाकार है, जिन्होंने अपने किरदार को अच्छे ढंग से निभाया है।

निर्देशन: मनोज शर्मा का निर्देशन बेहद कमजोर और सुस्त रफ्तार का है। मनोज अगर चाहते तो इस पावरफुल सब्जेक्ट पर अच्छी फिल्म बना सकते थे। फिल्म के लीड किरदार बाबा हरिया को धार्मिक गुरू की बजाए, कभी जोकर तो कभी विलेन टाइप बनाकर पेश किया, जो बतौर निर्देशक मनोज की सबसे बड़ी कमजोरी है।

क्यों देखें: हम आपसे इस फिल्म को देखने की हर्गिज सिफारिश नहीं करेंगे। 
