1980-90 के दशक में बॉक्स ऑफिस पर लकी नंबर वन कहलाने वाले वाशू भगनानी को पिछले कुछ सालों से पुत्र मोह ने कुछ ऐसा जकड़ा हुआ है कि साहबजादे के बिना फिल्म बनाने का ख्याल भी उन्हें नहीं आता। साहबजादे को लेकर वाशू हर तरह का एक्सपेरिमेंट करने में लगे हैं। अजब-गजब लव स्टोरी, फालतू में जैकी को रोमांटिक इमेज में पेश किया तो अब जब उन्हें लगा कि बॉक्स ऑफिस पर एक्शन हीरो की डिमांड बढ़ी है, तो झट से साहबजादे को एक्शन हीरो बनाकर पेश कर दिया। जैकी के लीड रोल में बनी इस फिल्म की बात करें तो प्रियदर्शन ने अपनी तरफ से फिल्म को कमजोर होने से बचाने के लिए आखिर तक अच्छी कोशिश की।

लेकिन इंटरवल के बाद कहानी कुछ ऐसी उलझती है कि दर्शक भी समझ नहीं पाते कि दोस्ती, प्यार और बदले पर आधारित इस कहानी का अंत कहां जाकर होगा। बेशक, जैकी ने अपनी पिछली फिल्मों के मुकाबले इस बार अच्छी दमदार मौजूदगी दर्ज कराने की कोशिश तो जरूर की, लेकिन उनके भाव विहीन सपाट चेहरे पर एक्सप्रेशन न आना और क्लाइमेक्स में उलझी कहानी दर्शकों के सब्र का इम्तहान लेती है।

कहानी: ऋषि (जैकी भगनानी) अपने दोस्तों के लिए कुछ भी करने का दम रखता है। बस्ती में ऋषि, पकिया (विजय वर्मा), जॉय (राघव चानना) की दोस्ती की हर कोई मिसाल देता है। ऋषि फिलहाल बेरोजगार है और पुलिस का एग्जाम दे चुका है। जैकी को अपने से ज्यादा फिक्र अपने दोस्तों की रहती है। इन तीनों का एक दोस्त लखनऊ से इनके पास आता है और बताता है कि वह आत्महत्या कर लेगा। दरअसल, वह एक लड़की से प्यार करता है, लेकिन लड़की की ताकतवर फैमिली को इन दोनों का प्यार मंजूर नहीं है। ऋषि अपने दोस्तों के साथ अपने पास आए इस दोस्त की मदद करने का फैसला करता है और इनकी मदद से दोनों एक हो जाते हैं। कुछ अर्से बाद ऋषि को पता लगता है कि उनके इस दोस्त और उसकी गर्लफ्रेंड ने इन तीनों का गलत इस्तेमाल किया है, तो ऋषि इन दोनों को सबक सिखाता है।

ऐक्टिंग: जैकी भगनानी एक्शन सीन में तो जमे हैं लेकिन इमोशनल सीन्स में प्रभावहीन हैं। राजपाल यादव जब भी स्क्रीन पर नजर आए, तभी दर्शकों ने एन्जॉय किया। प्रिया आनंद को ज्यादा फुटेज नहीं मिलीं। वहीं, पकिया के किरदार में विजय वर्मा का जवाब नहीं।

डायरेक्शन: प्रियदर्शन की इंटरवल से पहले कहानी और किरदारों पर अच्छी पकड़ है, लेकिन इंटरवल के बाद लगातार उलझती कहानी को समेटने की जल्दबाजी में क्लाइमेक्स में चूक गए।

संगीत: गंगनम स्टाइल का गाना रिलीज से पहले ही लोकप्रियता के शिखर पर है। गोविंदा आला रे और शंभो शिव शंभो का फिल्मांकन अच्छा बन पड़ा है।

क्यों देखें: अगर चालू मसालों और दोस्ती की चाशनी पसंद है, तो फिल्म एक बार देखी जा सकती है। 
