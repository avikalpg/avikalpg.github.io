बॉलिवुड में सिक्वल बनाने का ऐसा ट्रेंड चल निकला है कि हर बैनर अपनी पिछली फिल्म की कामयाबी को एक बार फिर कैश करने की चाहत में है। 'डॉन' के बाद 'डॉन 2' और 'दबंग' के बाद 'दबंग 2' के अलावा 'मर्डर' और 'राज' सीरीज की तीन फिल्में आ चुकी हैं। अब भला देओल फैमिली भी खुद को इस ट्रेंड से कैसे अलग रख पाती। फटाफट सिक्वल बनाने की चाहत में कहानी और स्क्रिप्ट को पूरी तरह से नजरअंदाज कर दिया गया है।

पिछली फिल्म के डायरेक्टर समीर कार्णिक ने जब सिक्वल बनाने के लिए हामी नहीं भरी, तो देओल फैमिली ने संगीथ सिवान को कमान सौंपी। सनी की वाइफ लिंडा की लिखी कहानी को देओल फैमिली ने पिछली फिल्म से पूरी तरह से अलग और नई बताकर इस फिल्म को प्रमोट किया, लेकिन फिल्म देखकर नहीं लगता कि संगीथ को फिल्म बनाने के लिए कोई स्क्रिप्ट दी भी गई होगी। पूरी फिल्म पापा धर्मेंद्र और उनके दोनों स्टार बेटों सनी और बाबी के इर्द-गिर्द घूमती है। पिछली फिल्म में दो बच्चों के पापा नजर आए सनी के साथ किसी खूबसूरत हिरोइन को फिट करने के लिए उन्हें कुंआरा दिखाया गया। वहीं बनारस में ठगी के कारोबार में लगा गजोधर अपने पापा धर्म के साथ अपने पुराने धंधे में लगा है।

कहानी: धर्म (धर्मेंद्र) और गजोधर (बॉबी देओल) पिछली फिल्म की तरह ठगी के कारोबार में लगे हैं। लंबे अरसे से छोटी-मोटी ठगी करके गुजारा कर रही बाप बेटे की यह जोड़ी अब कोई बड़ा हाथ मारने की फिराक में है। वहीं, धर्म का बड़ा बेटा (परमवीर) यूके में ईमानदारी की जिंदगी गुजार रहा है। बनारस में बाबा यमला, पगला दीवाना बने धर्म की मुलाकात सर योगराज खन्ना (अनु कपूर) से होती है। यूके में अरबपति खन्ना की एक बेटी सुमन (नेहा शर्मा) है। धर्म को लगता है कि गजोधर अगर अपने प्रेम जाल में सुमन को फंसाकर उससे शादी करने में कामयाब हो जाए तो उनकी पूरी जिंदगी ऐशोआराम से गुजरेगी। यही सोचकर धर्म और गजोधर अरबपति ओबरॉय ऐंड ओबरॉय बनकर खन्ना के घर लंदन पहुंचते हैं। यहां पहुंचते ही इनका सामना परमवीर से होता है जो खन्ना का मैनेजर है। धर्म यहां गजोधर को अपना बेटा प्रेम ओबरॉय बनाकर पेश करता है। सुमन से मंगनी के फौरन बाद धर्म और गजोधर को मालूम होता है खन्ना साहब ने सुमन को गोद लिया है। उनकी बेटी रीत (क्रिस्टीना) है। पहली ही नजर में परमवीर रीत पर मर मिटता है। दूसरी ओर धर्म चाहता है गजोधर अब खन्ना साहब की असली बेटी को अपने प्यार के जाल में फंसाकर उससे शादी कर ले।

ऐक्टिंग: सनी देओल के कुछ बेहतरीन स्टंट और क्रिस्टीना के चेहरे की मासूमियत को छोड़ दिया जाए, तो पूरी फिल्म में ऐसा कोई कलाकार नहीं जिसने अपने किरदार में थोड़ी बहुत भी मेहनत की हो। धर्मेंद्र और बॉबी की भूमिका पिछली फिल्म के किरदारों का एक्सटेंशन भर है। सरदार जोगेंद्र सिंह उर्फ आर्मस्ट्रॉन्ग बने अनुपम खेर जब भी स्क्रीन पर नजर आते तो दर्शक उनके जाने की दुआ करते। जॉनी लीवर ने सिवाय चीखने चिल्लाने के और कुछ नहीं किया है। विकी डोनर में अपनी ऐक्टिंग से खूब वाहवाही बटोर चुके अनु कपूर ने पूरी तरह निराश किया है। नेहा शर्मा सिर्फ खूबसूरत गुड़िया बनकर रह गईं। हां, ट्रेलर में खूब वाह वाही बटोर चुके हैप्पी कम से कम बच्चों को तो हंसाने में कामयाब हैं।

डायरेक्शन: संगीथ सिवान का निर्देशन खराब है, स्क्रिप्ट और किरदारों पर उनकी कहीं पकड़ नहीं है। ऐसा लगता है संगीथ ने देओल फैमिली को अपनी मर्जी से कुछ भी कहीं भी करने की पूरी छूट दी और खुद डायरेक्टर की कुर्सी पर आराम करते रहे।

संगीत: फिल्म के टाइटल ट्रैक को छोड़ दिया जाए, तो पूरी फिल्म में ऐसा कोई गाना नहीं जिसे थिएटर से बाहर आकर आप गुनगुनाए।

क्यों देखें: यूके की बेहतरीन लोकेशन, सनी देओल के चंद बेहतरीन स्टंट और बनमानुष हैप्पी की एंट्री जिसे बच्चे पसंद करेंगे।

मानइस पॉइंट: अनुपम खेर, जॉनी लीवर पर फिल्माया हर सीन आपको प्रताड़ित करने का दम रखता है। बेहद कमजोर बिखरी हुई कहानी हद है। 
