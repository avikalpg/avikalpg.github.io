सत्तर-अस्सी के दशक में हिंदी फिल्म निर्माताओं के लिए बदला ऐसा सब्जेक्ट था, जिस पर बनी ज्यादातर फिल्में अगर हिट नहीं भी होती तो बॉक्स ऑफिस पर अपनी लागत बटोरने में कामयाब हो जाया करती थीं। इस दौर की बात करें तो ऐसे सब्जेक्ट पर फिल्में बननी लगभग बंद हो चुकी हैं।

कहानी : बिहार की पृष्ठभूमि पर बनी यह फिल्म सीधे-सादे भोला केवट (आदित्य ओम) की है, जो अपने ऊपर हुए अत्याचारों का बदला लेने के लिए जुर्म की दुनिया में अपना मुकाम बनाता है। भोला का मकसद अपने ऊपर हुए जुल्मों का बदला लेना है। यहीं से भोला का प्रतिशोध शुरू होता है जो फिल्म के आखिर तक चलता है। अपराध की दुनिया में अपना दबदबा बनाने के बाद भोला कुछ ऐसे राजनैतिक दिग्गजों की उंगलियों पर नाचने को मजबूर है जो अपने निजी फायदे के लिए उसका इस्तेमाल करके अपने विरोधियों को कुचलने में लगे हैं। फिल्म में शुरू से आखिर तक खूनखराबा नजर आता है। फिल्म के लीड भोला को खुद नहीं मालूम कि वह किन लोगों का खून बहाने में लगा है। कमजोर कहानी, लचर स्क्रिप्ट के अलावा फिल्म के न्यूकमर हीरो आदित्य ओम कहानीकार और गीतकार भी हैं। मनीषा केलकर फिल्म की इकलौती ऐसी कलाकार हैं जो थोड़ा बहुत प्रभावित करती हैं। इस फिल्म में ऐसा कुछ भी नहीं है कि आप अपना वक्त और पैसा बर्बाद करने थिएटर का रुख करें। 
