बॉलिवुड में ऐक्शन हीरो का क्रेज हमेशा से रहा है। सलमान, अक्षय, अजय, जॉन अब्राहम की क्यू में अब विद्युत जामवाल का नाम भी जुड़ गया है। ऐसा नहीं कि विद्युत पहली बार सिल्वर स्क्रीन पर ऐक्शन करते नजर आए हों। इससे पहले विद्युत जब जॉन अब्राहम स्टारर 'फोर्स' में हैरतअंगेज ऐक्शन करते नजर आए, तो उन्हें स्क्रीन पर न पहचानने वाले दर्शकों ने सिनेमा हॉल से बाहर आकर एक-दूसरे से उनका नाम पूछा। इस बार विद्युत ने एक बार फिर ऐक्शन सीन्स में अपनी महारत साबित की। बेशक, विद्युत ने ऐक्शन सीन्स में अपनी जगह बनाई हो, लेकिन ऐक्टिंग के फील्ड में उन्हें अभी बहुत कुछ सीखना है। डायरेक्टर दिलीप घोष कमांडो के इर्द-गिर्द घूमती इस कहानी में लव-स्टोरी और पंजाबी कल्चर का तड़का लगाने के मोह में ऐसे उलझे कि अच्छी शुरुआत के बावजूद फिल्म को चालू मसाला, ऐक्शन, थ्रिलर बनाकर रख दिया।

कहानी: करणवीर डोगरा (विद्युत जामवाल) इंडियन आर्मी में कमांडो है। इंडो-चाइना बॉर्डर के पास करण का हेलिकॉप्टर क्रैश हो जाता है। इस दुर्घटना के बाद घायल करण को चीनी सैनिक गिरफ्तार कर लेते हैं। चीनी सेना के अफसरों को लगता है कि करण को भारत द्वारा चीनी सीमा में जासूसी के लिए भेजा गया है। दूसरी ओर, भारत में जब करण के चीन में पकड़े जाने की खबर आती है, तो एक बड़े नेता के कहने पर आर्मी से उसका पिछला सारा रेकॉर्ड खत्म कर दिया जाता है। खैर, किसी तरह करण चीनी सैनिकों को चकमा देकर भागने में कामयाब हो जाता है। करण लेपचा बॉर्डर पहुंचता है, जहां उसकी यूनिट का बेस कैंप है। बेस कैंप पहुंचने से पहले उसका सामना एके 47 (जयदीप अहलावत) के गुंडों से होता है। एके 47 द्वारा भेजे गए गुंडे सिमरन (पूजा चोपड़ा) के पीछे लगे हैं। दरअसल, एके किसी भी सूरत में सिमरन को अपना बनाने पर तुला है। एके से बचती बचाती सिमरन भटकते हुए करण से मिलती है। सिमरन की आपबीती जानने के बाद अब करण का मकसद उसे एके और उसके गुंडों से बचाना भी बन जाता है।

ऐक्टिंग : विद्युत के ऐक्शन सीन्स में बिजली की तेजी है। विद्युत ने बिना ड्यूप्लिकेट की मदद के इस फिल्म के सभी खतरनाक सीन किए हैं। पूजा चोपड़ा ने इस मारधाड़ भरी फिल्म में अपनी दमदार मौजूदगी दर्ज कराई है। जयदीप अहलावत ने एकबार फिर साबित किया कि उन्हें ऐक्टिंग की एबीसी खूब आती है।

डायरेक्शन : दिलीप घोष ने विद्युत और जयदीप से अच्छा काम लिया है। वहीं, इंटरवल के बाद न जाने क्यों ऐक्शन में रोमांस फिट करने की चाह में इस ऐक्शन फिल्म को रोमांटिक फिल्म बनाने में लग गए। यही इस फिल्म का माइनस पॉइंट है।

संगीत : ऐसी ऐक्शन फिल्म में गानों की ज्यादा गुंजाइश नहीं थी। फिर भी हीरो-हिरोइन के रोमांस और उनके बीच डांस का तड़का लगाने के लिए गाने फिट किए गए, जो थिएटर से निकलने के बाद हर कोई भूल जाता है।

क्यों देखें : अगर ऐक्शन, मारधाड़ के शौकीन हैं, तो फिल्म आपको अपसेट नहीं करेगी। 
