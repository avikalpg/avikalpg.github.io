बरसों से बॉलिवुड में बन रही हॉरर फिल्मों में आपको भटकती आत्मा के अलावा बंगले में बूढ़ा नौकर या नौकरानी, घर में एक पालतू कुत्ते के अलावा तांत्रिक-अघोरी नजर आते है। यही कुछ इस फिल्म में भी है। आत्मा के वशीकरण और पूजा-पाठ के अलावा कई ऐसे मसाले है जो इन फिल्मों का हिस्सा होते हैं। शायद यही वजह है कि कभी कोहरा, बीस साल बाद और गुमनाम जैसी बेहतरीन डरावनी फिल्मों के बाद अब एक टाइप की फिल्में बनने से दर्शकों में हॉरर फिल्मों का ज्यादा क्रेज नहीं बचा है। पिछले लंबे अर्से से बिपाशा बासु हॉरर फिल्मों में ही नजर आ रही है। थाईलैंड की करीब सात साल पहले इसी नाम से बनी फिल्म को अब डायरेक्टर भूषण पटेल ने कुछ अलग ऐंगल से पेश किया है।

कहानी: दो जुड़वा बहनों (संजना और अंजना) के शरीर को अलग किया जाता है, इन दोनों को बचपन से ही कबीर (करण सिंह ग्रोवर) से प्यार है। संजना और कबीर की शादी को अब छह साल हो चुके हैं। संजना हर वक्त कबीर पर कुछ ज्यादा ही हक जमाती है। संजना नहीं चाहती कि उसके और कबीर के बीच कोई आए, लिहाजा दोनों के बीच इस बात को लेकर अक्सर झगड़ा भी हो जाता है। कबीर को लगता है संजना का स्वभाव कुछ ज्यादा ही रहस्यमयी है। संजना अपनी समस्याएं किसी को नहीं बताती। संजना को यही डर सताता रहता है कि वह अपने प्रियजनों का साथ न खो दे। कबीर को हर दम यही लगता है कि संजना आज भी अपनी बहन अंजना की मौत का जिम्मेदार वह खुद को मानती है, क्योंकि संजना ने ही ऑपरेशन के लिए अपनी ममी (नीना गुप्ता) पर जोर डाला था, ताकि वह अलग होकर कबीर से शादी कर सके। कबीर भी संजना को बेहद चाहता है, लेकिन संजना के लगातार बदलते स्वभाव से थोड़ा परेशान रहता है। कबीर अपनी ओर से पूरी कोशिश कर करता है कि संजना इस अपराधबोध से बाहर निकले कि वह अपनी बहन अंजना की मौत के लिए जिम्मेदार है।

इसी बीच संजना की मां का केरल में ऐक्सिडेंट हो जाता है और दोनों मुंबई से केरल जाते है। अंजना की मौत के बाद पहली बार संजना अपने घर लौट रही है जो उसके लिए दर्दनाक भी है और खौफनाक भी। संजना के घर पहुंचते ही न केवल बुरी यादें बल्कि अंजना की भटकती आत्मा भी संजना को परेशान करने लगती है। संजना ये सारी बातें कबीर को बताती है, लेकिन उसे लगता है कि संजना को अंजना सिर्फ इसलिए नजर आती है क्योंकि वह अपनी बहन को बेहद चाहती है ।

ऐक्टिंग: पहली फिल्म कर रहे टीवी ऐक्टर करण सिंह ग्रोवर ने बेहतरीन ऐक्टिंग की है। उनकी डायलॉग डिलिवरी का जवाब नहीं। बिपाशा दोनों बहनों के रोल में छाई हुई है। अपनी जानदार ऐक्टिंग से बिपाशा ने दोनों बहनों के किरदारों में यकीनन जान डाली है। अन्य कलाकारों में जाकिर हुसैन अपनी मौजूदगी दर्ज कराने में कामयाब रहे हैं।

डायरेक्शन: भूषण पटेल की तारीफ करनी होगी जिन्होंने फिल्म के आखिर तक सस्पेंस बरकरार रखा। उन्होंने लीड जोड़ी से अच्छा काम लिया है, इतना ही नहीं फिल्म की सहयोगी कलाकारों को भी जानदार ढंग से पेश किया गया।

संगीत: फिल्म का संगीत अच्छा है। सभी गानों का फिल्मांकन भी बेहद अच्छा है। 'कतरा-कतरा' गाने की लोकेशन देखने लायक है।

क्यों देखें: बिपाशा के बेहद हॉट सीक्वेंस देखने को मिलेंगे, वर्ना कहानी में कुछ भी नयापन नहीं है, बस एक औसत हॉरर फिल्म है। अगर हॉरर फिल्मों के शौकीन हैं और बिपाशा के फैन हैं तो इसे एक बार देखा जा सकता है। सेंसर से फिल्म को 'ए' प्रमाणपत्र मिला है।
