 अगर थ्री डी टेक्नीक में बनी चंद बेहतरीन हॉलिवुड फिल्मों की बात की जाए, तो 'अवतार' का नाम जहन में आता है। 'अवतार' के थ्री डी इफेक्ट्स की हर किसी ने जमकर तारीफ की। इसके बाद 'द हॉबिट' थ्री डी में बनी ऐसी बेहतरीन फिल्म है, जो 'अवतार' की टेक्नीक से आगे नजर आती है। क्लाइमैक्स में फिल्माए गए युद्ध के कई ऐसे बेहतरीन सीन हैं, जिन्हें देख बॉलिवुड के उन मेकर्स को सीख लेनी चाहिए, जो इस टेक्नीक में फिल्में बनाते हैं, लेकिन नया कुछ भी नहीं दिखा पाते। इस फिल्म को देखते वक्त आपको 'हैरी पॉटर' और 'लॉर्ड ऑफ द रिंग्स' जैसी उन फिल्मों की याद आएगी, जो सपनों की उस दुनिया को दमदार ढंग से पेश करने में कामयाब रही हैं। इस फिल्म के डायरेक्टर पीटर जैक्सन को रोमांच का बादशाह कहा जाता है। पीटर की पिछली फिल्मों में रोमांच अक्सर कहानी और किरदारों पर हावी रहा है। कुछ यही हाल इस फिल्म का भी है। पीटर के निर्देशन में बनी यह पहली ऐसी फिल्म है, जो पौने तीन घंटे की है। इस फिल्म में बेहतरीन थ्री डी सीन किसी भी पिछली फिल्म के मुकाबले कहीं ज्यादा हैं। इस फिल्म को डायरेक्टर ने जिस अंदाज में पेश किया और फिल्म जिस मुकाम पर खत्म होती है, उसे देखकर साफ लगता है कि पीटर भी 'हैरी पॉटर' सीरीज की तर्ज पर इस फिल्म की सीरीज बनाना चाहते हैं। वैसे भी पीटर ने पहले ही साफ कर दिया है कि वह इस कहानी को कम से कम दो किश्तों में पूरा करेंगे।


कहानी: शुरू से आखिर तक फिल्म बिल्बो (मार्टिन फ्रीमैन) के इर्द-गिर्द घूमती है। बिल्बो अब सौ साल से ज्यादा का हो चुका है। वह अपनी जिंदगी की बेहतरीन रोमांचक जर्नी को एक किताब के माध्यम से सभी के सामने लाना चाहता है। बिल्बो का मकसद अपनी इस जर्नी को ऐसे अंदाज में पेश करना है, जो सभी को हर पल नए रोमांच का एहसास दे सके। बिल्बो अपनी 60 साल पहले की एक रोमांचक जर्नी के बारे में बताता है। पूरी फिल्म बिल्बो की इस हैरतअंगेज यात्रा को मजेदार ढंग से पेश करती है। इस सफर के दौरान बिल्बो का अपने साथियों से बिछुड़ने का दर्द, इमोशनल रिश्तों की शुरुआत, चालाकी और जीत की खुशी के एहसास को पेश किया गया है।

डायरेक्शन : पीटर ने पहले से इस फिल्म को दो पार्ट में बनाने का फैसला कर लिया था। ऐसे में उन्होंने फिल्म के पहले पार्ट को पौने तीन घंटे का बना तो दिया, लेकिन बिल्बो की रोमांचक कहानी की रफ्तार कई जगह सुस्त हो जाती है। बेशक, पीटर फिल्म के इस पार्ट में कहानी की शुरुआत कर रहे थे, ऐसे में कहानी की धीमी रफ्तार की वजह समझ आती है। लेकिन कहानी को समझाने का अंदाज भी काफी धीमा है, जो ऐसी रोमांचक फिल्म की लय को कम करता है। वहीं, पीटर ने फिल्म के क्लाइमैक्स सीन पर जबर्दस्त मेहनत की है। खासकर जंग के दृश्यों में उन्होंने जिस कुशलता से बेहतरीन लेटेस्ट साउंड का इस्तेमाल किया है, वह लाजवाब है।

ऐक्टिंग: बिल्बो के किरदार में मार्टिन फ्रीमैन का बेहतरीन अभिनय फिल्म की जान है। लगभग पूरी फिल्म बिल्बो के इर्द-गिर्द घूमती है। ऐसे में मार्टिन के किरदार के सामने कोई दूसरा कलाकार अपनी दमदार पहचान दर्ज नहीं करा पाया। वैसे, अन्य भूमिकाओं में रिचर्ड आर्मिटेज और ईयान मैककेलन ने प्रभावित किया है।

क्यों देखें: अगर आप 'हैरी पॉटर' सीरीज की फिल्मों के फैन हैं और सपनों की दुनिया में रोमांच का आनंद लेना चाहते हैं, तो 'द हॉबिट' आपको निराश नहीं करेगी।
