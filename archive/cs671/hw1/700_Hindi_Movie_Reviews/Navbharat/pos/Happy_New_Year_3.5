पिछले साल शाहरुख खान की 'चेन्नै एक्सप्रेस' बॉक्स आफिस पर कुछ ऐसी सुपरफास्ट दौड़ी कि महज दो हफ्तों में पौने दो सौ करोड़ के जादुई आंकड़े को टच कर गई। ट्रेड ऐनलिस्ट शाहरूख को बिजनस मैनेजमेंट का ऐसा गुरू मानते हैं जो कमाई के हर फंडे को कैश करने की कला जानता है। करीब 150 करोड़ के भारी भरकम बजट में बनी किंग खान की हैपी न्यू इयर रिलीज होने से पहले ही उनके लिए मुनाफे का सौदा साबित रही। यशराज को डिस्ट्रिब्यूशन राइट्स देने के अलावा दूसरे कई राइट्स बेचकर शाहरूख पहले ही 200 करोड़ अपनी पॉकिट में कर चुके है।

करीब दस साल पहले फराह-शाहरुख की पहली फिल्म 'मैं हूं ना' ने टिकट खिड़की पर कामयाबी का रेकॉर्ड रचा। इसी जोड़ी की मेगा बजट 'ओम शांति ओम' ने एकबार फिर बॉक्स ऑफिस पर धमाल मचाया। हैपी न्यू इयर की स्क्रिप्ट पर फराह ने करीब बारह साल पहले काम शुरू किया। किंग खान को फराह ने सबसे हैपी न्यू इयर बनाने के लिए अप्रोच किया था, उस वक्त किंग खान इस मेगा बजट प्रॉजेक्ट के लिए राजी नहीं हुए।

बॉलिवुड में फराह खान को मनमोहन देसाई, प्रकाश मेहरा, डेविड धवन स्कूल की स्टूडेंट माना जाता है जो पैसा वसूल एंटरटेनमेंट फिल्म बनाती हैं। ऐसे में फराह की फिल्म में कुछ नयेपन की उम्मीद करना बेकार होता है। इन दिनों जब डेढ़-दो घंटे की फिल्मेंं अच्छी-खासी कमाई कर रही है ऐसे में फराह की तीन घंटे से ज्यादा लंबी फिल्म को आप 36 मसालों की ऐसी चटपटी चाट कह सकते है जो खाने में तो जायकेदार है, लेकिन सेहत के लिए कैसी है यह आप समझते हैं। शाहरूख बिजनस मैनेजमेंट के किसी गुरू से कम नहीं सो उन्होंने बॉक्स आफिस पर सेफ गेम खेलते हुए फिल्म को हिंदी के साथ साथ तमिल, तेलुगू में भी रिलीज किया है।

कहानी: चार्ली (शाहरूख खान) ने बॉस्टन से लेकर मुंबई की तंग गलियों में वक्त गुजारा है। चार्ली को हर कोई ऐसा मास्टरमाइंड मानता है जो कुछ भी कर सकता है। चार्ली के साथ ऐसी कुछ घटना हुई है जिसने उसके जीने का नजरिया ही बदल दिया है। चार्ली अब अपने उसी सम्मान को दोबारा हासिल करना चाहता है जो परिस्थितियों के चलते उससे छीन चुका है। चार्ली एक ऐसा प्लान बनाता है जो उसे उसका खोया सम्मान वापस दिला सकता है। अपने इस प्लान को पूरा करने के लिए चार्ली को अपने साथ 5 हरफनमौला ऑलराउंडर प्लेयर्स की जरूरत है। उसकी यह खोज उस वक्त पूरी होती है जब वह बार डांसर मोहिनी जोशी (दीपिका पादुकोण), चॉल में रहने वाले नंदू भिड़े (अभिषेक बच्चन), टैमी (बमन ईरानी), एक्स आर्मी मैन जगमोहन प्रकाश उर्फ जग्गा (सोनू सूद) और रोहन सिंह (विवान शाह) से मिलता है।

इन सबकी भी अपनी मजबूरियां हैं। बार बंद होने की वजह से मोहिनी का डांस स्कूल बनाने का सपना भी दम तोड़ रहा है। पैसे की तंगी और हालात ने नंदू को दारुबाज बना दिया है। टैमी किसी भी तिजोरी का ताला एक पल में खोलने में माहिर है। गुस्सैल जग्गा को बॉडी बनाने का जुनून है। इस टीम का सबसे छोटा प्लेयर रोहन नंबर वन कम्प्यूटर हैकर है।

चार्ली अपनी इसी खास टीम के साथ दुबई में होने वाले भव्य डासिंग इवेंट डब्लूडीसी में हिस्सा लेने पहुंचता है। चार्ली की टीम का सपना डब्लूडीसी में विजयी ट्राफी हासिल करने के साथ साथ कुछ और भी है। इसी इवेंट के साथ दुबई का नामी बिजनस टायकूल चरण ग्रोवर (जैकी श्रॉफ) भी जुड़ा है। ऐसे में इवेंट में शामिल हो रही चार्ली की टीम ट्राफी जीतने के साथ-साथ एक दूसरी प्लानिंग को भी अंजाम देने में लगी है।

ऐक्टिंग: दीपिका ने तेजाब की मोहिनी उर्फ माधुरी दीक्षित को कॉपी करने की अच्छी कोशिश की। शाहरूख के लिए चार्ली जैसा किरदार निभाना जरा भी मुश्किल नहीं था, सो किंग खान अपने किरदार में ठीक-ठाक रहे। अभिषेक ने एकबार वहीं कुछ किया जो पहले धूम सीरीज की फिल्मों में निभा चुके हैं। बमन ईरानी और सोनू सूद ने खूब प्रभावित किया, वहीं विवान शाह को अपनी पहचान बनाने के लिए बेहद मेहनत की जरूरत है। चरण ग्रोवर जैसे किरदार जैकी कई बार पहले भी निभा चुके हैं।

डायरेक्शन: फराह बेहतरीन कोरियोग्रफर है। उनका यह आर्ट हर गाने में खूब नजर आया जबकि बतौर डायरेक्टर वह बस ठीक-ठाक रहीं। कहानी को बेमतलब खींचकर लंबा किया गया। कई सीन जबरन ठूंसे लगते हैं। फराह अगर एडिटिंग टेबल पर जरा ईमानदारी से बैठतीं तो यकीनन तीस मिनट की फिल्म पर कैंची चला सकती थी।

संगीत: विशाल-शेखर की जोड़ी ने फिल्म के मिजाज के मुताबिक संगीत दिया है। सभी गानों का फिल्मांकन अच्छा बन पड़ा है। रिलीज से पहले ही इंडियावाले, नॉनसेंस की नाइट और मनवा लागे म्यूजिक लवर्स की जुबां पर है।

क्यों देखें: अगर फुल एंटरटेनमेंट का डोज चाहिए तो हैपी न्यू इयर आपके लिए है। लंबे अर्से बाद पूरी फैमिली के साथ आप बेहिचक फिल्म देख सकते है। हालांकि अगर आप कहानी में नयापन और लीक से हटकर कुछ अलग टाइप की फिल्में पसंद करते है तो आप अपसेट हो सकते है। भव्य लोकेशन, आलीशान सेट और आंखों को सुकून देने वाला कलरफुल ड्रामा आपको निराश नहीं करेगा, शर्त बस इतनी है फिल्म देखते वक्त दिमाग पर जोर न डालिए।
