 'माई नेम इज खान' के बाद करण जौहर ने अब यंगस्टर्स पर फोकस करती फिल्म बनाई है। बतौर डायरेक्टर यह उनकी पहली ऐसी फिल्म है जिसमें किंग खान नहीं हैं। फिल्म के तीनों लीड किरदारों में बिल्कुल फ्रेश चेहरों को चांस दिया गया है। करण ने ऐसी दमदार स्क्रिप्ट भी चुनी जिसमें सिर्फ न्यूकमर्स ही जान डाल पाते।

वैसे, फिल्म की कहानी बॉलिवुड की दूसरी फिल्मों से अलग नहीं है, बरसों से आजमाए जा रहे फॉर्म्युलों- प्यार, दोस्ती, वफादारी और नफरत को करण ने फ्रेश ढंग से परोसा है। दुनिया भर की बेहतरीन लोकेशन पर शूटिंग के साथ-साथ गानों पर खासा ध्यान दिया गया है। इन्हें ऐसा भव्य बनाकर पेश किया कि दर्शक खुद ही बंध जाता है। यही इस फिल्म की यूएसपी है जो यंगस्टर्स के साथ उस क्लास को भी थिएटरों तक खींचने का दम रखती है जो एंटरटेनमेंट की चाह में फिल्म देखते हैं।

करण की तारीफ करनी होगी कि पहली बार उन्होंने बॉक्स ऑफिस पर बिकाऊ स्टार्स का मोह छोड़ न्यूकमर्स के साथ दांव खेलने का जोखिम उठाया। फिल्म का फाइव स्टार स्कूल भले ही छोटे शहरों के दर्शकों की कसौटी पर खरा ना उतर पाए, लेकिन मेट्रो में आपको ऐसे स्कूल और करण के स्टूडेंट्स आसानी से मिल जाएंगे।

कहानी : मिडिल क्लास फैमिली के अभिमन्यु सिंह (सिद्धार्थ मल्होत्रा) और रोहन नंदा (वरुण धवन) देहरादून के आलीशान सेंट टेरेसा हाई स्कूल के स्टूडेंट हैं। रोहन रईस फैमिली से है, उसके पापा (राम कपूर) स्कूल के ट्रस्टी हैं। बेशक रोहन और उसके पापा के बीच अक्सर खटपट रहती है। स्कूल में रोहन को उसके दोस्त 'रो' कहते हैं और उसके अमीर दोस्तों का अपना गैंग है। अभिमन्यु और रो हर बात में एक दूसरे से कॉम्पिटिशन रखते हैं।

कैंटीन हो या प्ले ग्राउंड, जहां भी एक दूसरे को पछाड़ने का मौका मिलता है, वे चूकते नहीं। इसी स्कूल में खूबसूरत शानया सिंघानिया (आलिया भट्ट) भी पढ़ती हैं। शानया और रोहन फ्रेंड्स हैं। वैसे शानया को पसंद नहीं कि रोहन उसके सामने किसी और खूबसूरत लड़की पर लाइन मारे। दोनों की नजरें स्कूल में मिलने वाली सालाना स्टूडेंट ऑफ द इयर ट्रॉफी पर है , जिसे स्कूल के डीन वशिष्ठ (ऋषि कपूर) ने पच्चीस साल पहले शुरू किया था। अभिमन्यु और रोहन हर कीमत पर ट्रॉफी को अपने नाम करने में लग जाते हैं।

ऐक्टिंग : करण की तारीफ करनी होगी कि तीनों न्यूकमर्स को पूरी तैयारी के बाद ही कैमरे के सामने लाए। अगर सिद्घार्थ और वरुण की ऐक्टिंग की बात करें तो उन्हें नंबर वन या टू में रखना गलत होगा। बेशक, सिद्घार्थ को ज्यादा फुटेज मिली, लेकिन इसका मतलब यह भी नहीं कि वरुण पीछे छूट गए। आलिया भट्ट भी खूब जमीं। वहीं डीन के किरदार में ऋषि कपूर स्टार्ट टु लास्ट छा गए।
डायरेक्शन : करण की स्क्रिप्ट पर पूरी पकड़ साफ नजर आती है। करीब ढाई घंटे की फिल्म के साथ दर्शक पूरी तरह बंधा रहता है। वहीं करण ने स्क्रिप्ट के साथ किरदारों को उभारने में भी अच्छी मेहनत की है।
म्यूजिक : विशाल-शेखर का संगीत फिल्म की यूएसपी है। रट्टा मार, इश्क वाला लव के अलावा डिस्को दीवाने पहले से म्यूजिक लवर्स की जुबां पर हैं।
क्यों देखें : तीन नए फ्रेश चेहरे जो आपको कहीं निराश नहीं करेंगे। कसी हुई स्क्रिप्ट, गजब लोकेशन के साथ साथ इस वीकएंड पर एंटरटेनमेंट का पूरा मसाला जो आपको निराश नहीं करेगा।
