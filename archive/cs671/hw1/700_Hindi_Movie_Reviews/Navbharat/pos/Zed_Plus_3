कभी स्मॉल स्क्रीन पर 'चाणक्य' जैसे भव्य शो से मीडिया और दर्शकों में अपनी अलग जगह बनाने वाले डॉक्टर चंद्र प्रकाश द्विवेदी बेशक पिछले कुछ सालों से बॉलिवुड में सक्रिय हैं। इस दौरान उनके निर्देशन में बनी कई फिल्में आईं। 'पिंजर', 'आषाढ़ का एक दिन' जैसी बेहतरीन फिल्मों के दम पर उन्होंने दर्शकों की एक खास क्लास भी तैयार की है। लेकिन, अगर बॉक्स आफिस पर लंबे अर्से से कामयाबी और मोटा कलेक्शन बटोरने की चाह में फिल्म मेकर्स द्वारा अपनी फिल्मों में परोसे जा रहे चालू मसालों की बात करें तो इस मामले में डॉक्टर साहब अपने नैतिक मूल्यों के साथ कहीं समझौता नहीं कर पाए। यही वजह है आज भी उनकी फिल्मों की जमकर तारीफ होती है। मीडिया में अच्छी रेटिंग भी मिल जाती है।

दूसरी तरफ, अगर बॉक्स आफिस पर की बात की जाए तो उनकी कई फिल्में अपनी लागत तक भी नहीं वसूल पाईं। ऐसे में चंद्र प्रकाश की तारीफ करनी होगी कि इसके बावजूद अपने सिद्धांतों के साथ कहीं समझौता नहीं किया। आज जब मसाला, सेक्सी फिल्मों का ट्रेंड है, इस दौर में भी वह इस भीड़ से हटकर अलग टेस्ट की फिल्में बना रहे है। यकीनन, 'जेड प्लस' भी एक ऐसी ही फिल्म है जिसे देखते वक्त आप इसे कहानी और स्क्रिप्ट की वजह से एन्जॉय करेंगे, लेकिन अगर निर्देशन की बात करें तो सुस्त रफ्तार में चल रही यह फिल्म कई बार बीच में थम सी जाती है।

संवाद, किरदार और माहौल, बेशक सब कुछ मनोरंजक है, लेकिन वहीं अगर बॉक्स आफिस की बात करें तो यह फिल्म भी द्विवेदी की पिछली फिल्मों की तर्ज पर ही बहुत ज्यादा बिजनस नहीं कर पाएगी। कहानी में नयापन है, कहानी के किरदार स्टार पर हावी हैं। राजस्थान की लोकेशन में फिल्माई जेड प्लस आज जेन एक्स के टेस्ट और मसाला फिल्मों के फैंस की कसौटी पर बेशक फिट ना बैठे, लेकिन अच्छी फिल्मों के शौकीनों को फिल्म अपसेट भी नहीं करेगी।

कहानी: पड़ोसी मुल्क के साथ चल रहे कड़वाहट भरे रिश्तों के बीच पड़ोसी मुल्क का आंतकवादी गतिविधियों में हाथ होने की खबरों के चलते प्रधानमंत्री (कुलभूषण खरबंदा) की कुर्सी खतरे में है। इसके अलावा कुछ घोटालों की वजह से भी चल रही कोर्ट कार्यवाही के चलते सरकार के गिरने का खतरा है। ऐसे मुश्किल वक्त में प्रधानमंत्री अपने एक खास सलाहाकार की सलाह मानकर राजस्थान के फतेहपुर कस्बे में स्थित पीतल वाले पीर की दरगाह पर जाकर चादर चढ़ाने का फैसला करते है। उन्हें और उनके सलाहकारों को यकीन है कि ऐसा करने के बाद प्रधानमंत्री अपनी कुर्सी पर बरकरार रह पाएंगे। दरगाह में प्रधानमंत्री के आने की खबर आने के बाद सारा प्रशासन हरकत में आ जाता है। किस्मत की बात, जिस दिन दरगाह में प्रधानमंत्री को चादर चढ़ाने के लिए आने का कार्यक्रम होता है, उस दिन दरगाह पर खादिम की जिम्मेदारी असलम पंक्चर वाले (आदिल हुसैन) की होती है। देश का सबसे शक्तिशाली शख्स दरगाह में एक मामूली पंक्चर वाले से मिलता है और उसके बाद इन दोनों के बीच ऐसी कुछ बात होती है कि दरगाह से लौटते वक्त पीएम असलम को जेड प्लस सिक्यॉरिटी मुहैया कराने का आदेश दे जाते हैं। पीएम के इस फैसले से पूरा देश हैरान हो जाता है कि आखिर पंक्चर वाले को पीएम ने किस वजह से जेड प्लस सिक्यॉरिटी दी है। यहीं से असलम पंक्चर वाले और उसकी बेगम हबीबा (मोना सिंह) की पर्सनल लाइफ ही चौपट हो जाती है। असलम अपनी जेड प्लस सिक्यॉरिटी के चलते अपनी माशूका सईदा से भी नहीं मिल पाता और उसका पंक्चर लगाने का धंधा चौपट भी हो जाता है। इस तरह असलम ना चाहते हुए राजनीति के शतरंज का मोहरा बन जाता है।

ऐक्टिंग: लीड किरदार असलम पंक्चर वाले को आदिल हुसैन ने पूरी ईमानदारी के साथ निभाया है। वहीं, लंबे अर्से बाद मोना सिंह को अपनी अभिनय प्रतिभा दिखाने का अच्छा प्लैटफॉर्म मिला। शायर हबीब एकांगी के किरदार में मुकेश तिवारी ने खुद को ऐक्टिंग का ऐसा ऑलराउंडर साबित किया जो हर किरदार में जान डाल सकता है। संजय मिश्रा, राजेश शर्मा अपने किरदारों में फिट हैं। पीएम के रोल में कुलभूषण खरबंदा का जवाब नहीं।

निर्देशन: चंद्रप्रकाश द्विवेदी ने एकबार फिर अलग टेस्ट की फिल्म बनाई। बतौर डायरेक्टर उन्होंने कहानी और किरदारों के साथ पूरा न्याय किया। कहानी तो अच्छी है लेकिन फिल्म की सुस्त रफ्तार और बेवजह क्लाइमेक्स को लंबा खींचना अखरता है। अगर 10 मिनट की फिल्म पर कैंची चलती तो फिल्म की रफ्तार दर्शकों को स्टार्ट टू एंड बांधने का दम रखती। राजस्थान की लोकेशन और कहानी के मुताबिक माहौल को पेश करने के मामले में भी डॉक्टर साहब पीछ नहीं रहे।

संगीत: मौला पल में पलट दे बाजी... गाने का फिल्मांकन अच्छा बन पड़ा है। संगीत कहानी के माहौल पर तो पूरी तरह से फिट है, लेकिन किसी गाने में इतना दमखम नहीं जो म्यूजिक लवर्स की कसौटी पर खरा उतर सके। रिषिता भट्ट का आइटम नंबर अच्छा बन पड़ा है।

क्यों देंखे: अगर आप कुछ नया और सटीक मनोरंजक फिल्म देखना चाहते हैं, तो जेड प्लस आपके लिए है। राजनीति को कॉमिडी की चाशनी में घोलकर ऐसे अंदाज में पेश किया गया है जो अपसेट नहीं करता। वहीं, कहानी की सुस्त रफ्तार कई सीन्स में दर्शकों के सब्र की परीक्षा लेती है। 
