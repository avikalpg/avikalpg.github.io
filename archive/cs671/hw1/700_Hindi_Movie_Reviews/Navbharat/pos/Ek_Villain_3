लंबे अर्से से भट्ट कैंप के साथ जुडे रहे यंग डायरेक्टर मोहित सूरी ने इस बार एकता कपूर कैंप के साथ एक विलन बनाई। मोहित का फिल्में बनाने का स्टाइल दूसरों से जुदा है, एक्शन , खूनखराबे के बीच उन्होंने अपने मिजाज से अलग हटकर आशिकी 2 बनाई और फिल्म सुपर हिट रही। दरअसल, मोहित अपनी किसी भी कहानी में रोमांस का पुट किस तरह से फिट करते है, यंग क्राउड की कसौटी पर पूरी तरह से खरा उतरता है।

उनकी नई फिल्म एक विलन का सब्जेक्ट हिंदी फिल्मों के लिए कोई नया नाम नहीं है। हमारी फिल्में आज भी उस तब तक अधूरी मानी जाती थी जब तक फिल्म में हीरो के सामने कोई विलन ना आ जाए। इंडस्ट्री में बरसों से कायम इस ट्रेंड को यश चोपडा कैंप ने कुछ बदला। रोमांटिक हीरो शाहरूख खान डर में विलन बने, फिल्म सुपर हिट रही इसी कड़ी में अब्बास मस्तान जोड़ी की बाजीगर ने कामयाबी का नया इतिहास रचा।

अब तो हर नामी हीरो विलन का किरदार करने को बेताब रहता है। चार साल पहले रिलीज हुई कोरियन फिल्म आइ सॉ द डेविल और मोहित सूरी की फिल्म एक विलन में कुछ समानताएं बेशक है, लेकिन बड़ा फर्क यहीं है जहां कोरियाई फिल्म जबर्दस्त खूनखराबे और मारामारी से भरी है तो मोहित ने कहानी में सेक्सी सीन्स , इमोशन और रोमांटिक ऐंगल के साथ हिट म्यूजिक को कुछ इस तरह से पेश किया कि उनका यह विलन एक खास वर्ग की हमदर्दी भी बटोर ले जाता है।

सिद्धार्थ और श्रृदा कपूर भी मोहित ने कुछ जबर्दस्त हॉट , सेक्सी सीन्स के अलावा मारामारी के सीन्स में हिंसा को परोसने के बावजूद सेंसर कमिटी के सदस्य मोहित पर मेहरबान रहे। एकआध मामूली कट के साथ फिल्म को यूए सर्टिफिकेट मिल गया। बेहतरीन लोकेशन के साथ रितेश देशमुख का डिफरेंट लुक के अलावा फिल्म की लीड जोड़ी के बीच की आपसी केमिस्ट्री इस फिल्म का प्लस पॉइंट है ।

कहानी : गुरु (सिद्धार्थ मल्होत्रा) अपनी बसाई अलग दुनिया में रहने वाला ऐसा इंसान है जो अब हंसना पूरी तरह से भूल चुका है। गुरु गोवा में अपने बॉस गैंगस्टर 'रेमो फर्नाडींस' के इशारों पर काम करता है। अगर गुरु को बॉस का हुक्म हो जाए तो गुरु को किसी बेगुनाह पर भी गोली चलाने से परहेज नहीं है। गुरु के अतीत के साथ कुछ ऐसी बेहद कड़वी यादें जुडी हैं, जो हर वक्त गुरु का पीछा करती है और रातों को उसे सोने नहीं देती।

इस बीच एक दिन आयशा (श्रद्धा कपूर ) उसकी इस गुनाहों से भरी जिंगदी में ठंडी हवा के झोंके की तरह से आती है। आयशा से मिलने के बाद गुरु की जिंदगी में बदलाव शुरू होता है। चंद कड़वाहट से भरी मुलाकातों और नोकझोंक के बाद गुरु को लगने लगता है उसे भी अब आयशा से प्यार हो गया है। गुरु जब आयशा के सामने शादी का प्रस्ताव रखता है तो आयशा ना नहीं कर पाती ।

आयशा से शादी के बाद गुरु अपनी पिछली गुनाहों के दलदल में फंसी जिंदगी से नाता तोड़ लेता है। शादी के बाद गुरु और आयशा गोवा से मुंबई आ जाते हैं। आयशा और गुरु जब मुंबई आते है, उन दिनों शहर में एक साइको किलर का खौफ है। यह हत्यारा देर रात अकेली महिलाओं पर हमला करता है , अब तक यह किलर कई बेगुनाह महिलाओं को अपना निशाना बना चुका है।

मुंबई में आयशा और गुरु अपनी नई जिंदगी शुरू करते है, गुरू को एक अच्छी नौकरी मिल जाती है, अब इन दोनों के घर एक नया मेहमान भी आने वाला है। तभी उनकी की जिदंगी में राकेश 'रितेश देशमुख' की ऐंट्री होती है और इसके बाद सब कुछ बदल जाता है।

ऐक्टिंग : स्टूडेंट ऑफ द इयर और हंसी तो फंसी के बाद सिद्धार्थ मल्होत्रा ने गुरु के किरदार के लिए जबर्दस्त मेहनत की है। अपनी पिछली रोमांटिक इमेज से बाहर निकल सिद्धार्थ् इस बार टोटली डिफरेंट लुक में नजर आए । यकीनन गुरु का किरदार इंडस्ट्री में सिदार्थ की लंबी पारी के लिए मील का पत्थर साबित हो सकता है। आशिकी फेम श्रृद्धा कपूर ने आयशा के किरदार को जीवंत बनाया है, हां इस बार श्रृद्धा आशिकी के विपरीत बेहद ग्लैमरस और बोल्ड लुक में है। रितेश देशमुख का किरदार और उनका अभिनय इस फिल्म की यूएसपी है। अन्य कलाकारों में आमना शरीफ ने अपनी छोटी सी भूमिका के बावजूद दर्शकों की तारीफें बटोरने में कामयाब रही।

डायरेक्शन : मोहित ने एकबार फिर साबित किया कि यंग क्राउड और अपने फैंस की नब्ज पहचानना उन्हें अच्छी तरह से आता है। इंटरवल के बाद कहानी की रफ्तार कुछ थम सी जाती है। मोहित की तारीफ करनी होगी कि फिल्म का क्लाइमेक्स बहुत पहले मालूम होने के बावजूद वह दर्शक, फिल्म को बांधने में कामयाब रहते हैं। वहीं मोहित के सामने सिद्धार्थ , रितेश और श्रृदा की पिछली इमेज से बाहर लाना था , जिसमें मोहित काफी हद तक कामयाब रहे। हालांकि इंटरवल के बाद भी हत्यारे को बार-बार अपनी गिरफ्त में लाने के बावजूद छोड़ देना समझ से परे लगता है।

संगीत : तेरी गलियां रिलीज से पहले ही म्यूजिक लवर्स में हिट है। फिल्म के दो और गाने भी यंगस्टर्स की जुबां पर हैं।

क्यों देंखे : कहानी में नयापन ना होने और क्लाइमेक्स पहले से मालूम होने के बावजूद आप फिल्म और किरदारों से जुड़े रहते हैं। फिल्म के तीनों लीड किरदारों का नया बेहतरीन डिफरेंट लुक और आंखों को पसंद आने वाली लोकेशन इस फिल्म की खासियत है। वहीं बासी कहानी, औसत स्क्रिप्ट और घटनाओं का बार बार दोहराव और इंटरवल के बाद कहानी का थम सा जाना माइनस पॉइंट है। 
