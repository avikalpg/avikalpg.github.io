हमारे फिल्म मेकर्स को एजेंट यानी जासूस शब्द से कुछ ज्यादा ही लगाव हो गया है। पिछले साल बॉलिवुड के दो खान एजेंट बने, 'एजेंट विनोद' में सैफ अली खान और 'एक था टाइगर' में सलमान खान। इस बार साउथ के सुपरस्टार कमल हासन भी कुछ ऐसे ही मिशन पर निकल निकल पड़े हैं। बेशक, सैफ और सलमान के लिए जो मिशन आसान रहा, उसी मिशन पर चलकर कमल को ऐसी विपरीत परिस्थितियों को सामना करना पड़ा, जिनसे दुखी होकर उन्होंने देश छोड़ने तक की धमकी दे डाली।

आखिर ऐसा क्या है इस फिल्म में जिस पर कमल ने जिंदगी भर की कमाई लगाने के बाद मुनाफा कमाना तो दूर, इस कमाई की वसूली करना भी अब उन्हें नामुमकिन नजर आ रहा है। कमल की इस फिल्म का रिलीज से पहले ही विवादों के साथ रिश्ता जुड़ गया। सिनेमाघरों पर फिल्म की रिलीज से पहले डीटीएच पर फिल्म की रिलीज के ऐलान के बाद कमल का साउथ के सिनेमा मालिकों से छत्तीस का आंकड़ा हुआ और उन्होंने फिल्म का बायकॉट करने का ऐलान कर दिया।

कुछ अरसे बाद सिनेमा मालिकों के साथ डील फाइनल हुई, तो फिल्म की कहानी पर ऐसा विवाद शुरू हुआ कि तमिलनाडु सरकार ने कुछ मुस्लिम संगठनों के विरोध की बात कहकर फिल्म पर बैन लगा दिया। खैर, विवादों में घिरी कमल की यह फिल्म अब जब दर्शकों के सामने है, तो इसे देखने वाला हर दर्शक हैरान है कि आखिर विरोध क्यों किया जा रहा था। यह फिल्म आतंकवाद के मुद्दे पर बनी है और कमल ने अपनी बात लोगों तक पहुंचाने के लिए अफगानिस्तान और अमेरिका को चुना है।

फिल्म की कहानी बहुत साफ है, जो इससे पहले आप कई हिंदी फिल्मों में देख चुके हैं। एक कट्टरपंथी आतंकवादी संगठन है, जिसके सरगना का एक ही मकसद है, बेगुनाहों को मारना। कमल की इस फिल्म की कहानी पर जब पहली बार विवाद उठा, तब उन्होंने बस इतना ही कहा था कि आतंकवाद का कोई मजहब नहीं होता और मेरी फिल्म सिर्फ आतंकवाद और आतंकवादियों को बेपर्दा करने की कोशिश है।

कहानी : विश्वनाथ उर्फ विसाम (कमल हासन) अमेरिका में डांस टीचर है। विसाम की खूबसूरत पत्नी निरुपमा (पूजा कुमार) न्यूक्लियर साइंटिस्ट है, जो लंबे अर्से से विसाम से अलग होने का रास्ता खोज रही है। दरअसल, निरुपमा को अपने पति का लुक और उसकी लड़कियों से मिलती जुलती अदाएं पसंद नहीं हैं। विसाम से तलाक लेने के लिए निरुपमा को पुख्ता सबूत चाहिए, जिन्हें सरकारी एजेंसी को दिखाकर कानूनी तलाक लिया जा सके। इस मकसद को पूरा करने के लिए निरुपमा एक प्राइवेट जासूस को उसके पीछे लगा देती है। एक दिन जासूस उसे एक मस्जिद में नमाज पढ़ते देखकर उसका पीछा करते हुए ऐसी जगह पहुंचता है, जो कुछ ऐसे आतंकवादियों का अड्डा है, जो अमेरिका में न्यूक्लियर ब्लास्ट करके बड़ा विनाश करने की साजिश रचने में लगे हैं।

इन आतंकियों के तार अफगानिस्तान से जुड़े हैं। निरुपमा को जासूस से जब विसाम के मुस्लिम होने की जानकारी मिलती है, तो वह भी चौंक जाती है। यहीं से शुरू होती है एक ऐसी जंग, जो हर पल विश्वनाथ उर्फ विसाम के अलग-अलग लुक को कुछ ऐसे पेश करती है कि दर्शक हैरान रह जाते हैं।

एक्टिंग : लीड रोल में विसाम बने कमल हासन ने अपनी दमदार मौजूदगी दर्ज कराई है। डांस टीचर से लेकर अफगानिस्तान में कट्टरपंथी गुटों के अड्डों पर खूंखार आतंकी और उसके बाद एक बिल्कुल अलग लुक में कमल कहीं निराश नहीं करते। वहीं, अब 50 से ज्यादा उम्र के हो चुके कमल की ढलती उम्र का अंदाज हॉल में बैठा हर दर्शक लगा लेता है। कमल पर फिल्माए गए कई एक्शन सीन लाजवाब हैं। राहुल बोस कई सीन में कमल से बहुत आगे निकले हैं। काफी टाइम बाद बिग स्क्रीन पर नजर आए शेखर कपूर कुछ खास नहीं कर पाए। वहीं, पूजा कुमार अपने किरदार में पूरी तरह फिट हैं।

डायरेक्शन : बतौर डायरेक्टर कमल ने फिल्म के हर सीन पर बहुत मेहनत की है। फिल्म के कई एक्शन सीन और लोकेशन हॉलिवुड फिल्मों को टक्कर देने का दम रखते हैं। वहीं, इंटरवल के बाद कहानी में ठहराव और कमल का पर्दे पर ज्यादा नजर आने का मोह इस फिल्म को कमजोर करता है। ऐसे में राहुल बोस और पूजा कुमार के किरदार फिल्म में दबकर रह जाते हैं।

क्यों देखें : बेहतरीन फोटोग्राफी और गजब लोकेशन के बीच आतंकवाद के मुद्दे पर बनी इस फिल्म को एक बार देखा जा सकता है। इंटरवल के बाद कहानी की रफ्तार बेशक सुस्त है, लेकिन जबर्दस्त एक्शन और भव्य लोकेशन आपको अपसेट नहीं करेगी।
