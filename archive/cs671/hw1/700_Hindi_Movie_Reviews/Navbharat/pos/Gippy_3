इस नई फिल्म को स्टूडेंट ऑफ द ईयर का पॉकेट वर्जन कहा जा सकता है। पिछली फिल्म की कहानी 16 से 18 साल के स्टूडेंट्स को फोकस करती है तो गिप्पी चौदह से सोलह साल के स्टूडेंट्स की समस्याओं और उनकी सोच को फोकस करती है। फिल्म की निर्देशक सोनम नायर इससे पहले विशाल भारद्वाज कैंप के साथ जुडी रही हैं। विशाल जैसे अनुभवी डायरेक्टर से सोनम ने बहुत कुछ सीखा जो बतौर डायरेक्टर उनकी इस फिल्म में काम आया। सोनम ने टॉप स्कूलों में तेरह से सोलह साल के स्टूडेंट्स के सोचने और उनमें होते वैचारिक और शारीरिक बदलावों को फिल्म में अच्छी तरह से पेश करने की कोशिश की है। जहां तेरह साल के स्टूडेंट को लव का मतलब समझ आ जाता है, वहीं क्लास में उनके साथ बैठने वाली स्टूडेंट्स भी उम्र के इस पड़ाव पर अपने अंदर होते शारीरिक और भावनात्मक बदलावों को समझने लगती हैं।

कहानी : चौदह साल की गिप्पी (रिया विज) शिमला के टॉप कॉनवेंट स्कूल की स्टूडेंट हैं। गिप्पी अपनी मां पप्पी (दिव्या दत्ता) और भाई बोबो (अरबाज) के साथ रहती हैं। गिप्पी के पापा (पंकज धीर) दूसरी शादी करने वाले हैं। उन्हें मॉर्डन लुक और खुले विचारों वाली बीवी चाहिए। गिप्पी थोड़ी गोलमटोल और मोटी है। स्टडी और स्पोर्ट्स में गिप्पी काफी पीछे रहती है। स्पोर्ट्स पीरियड में भी गिप्पी को अपनी बेस्ट फ्रेंड (दुर्वा त्रिपाठी) के साथ बैठकर गपबाजी करना पसंद है। क्लास में गिप्पी सबसे पीछे वाली सीट पर बैठती है। गिप्पी अक्सर सोचती है कि वह स्कूल की हेड गर्ल समीरा (जयंती मोदी) की तरह खूबसूरत और हर काम में नंबर वन क्यों नहीं है। दूसरी ओर, समीरा गिप्पी को तंग करने का कोई मौका नहीं छोड़ती। समीरा घर में पार्टी रखती है तो गिप्पी को भी अपने बॉयफ्रेंड के साथ आने का न्योता देती है। गिप्पी की मुलाकात एक पार्टी में सीनियर स्टूडेंट अर्जुन (ताहा शाह) से होती है। इस मुलाकात के बाद गिप्पी को लगता है कि अर्जुन उसे प्यार करता है। गिप्पी समीरा की पार्टी में अर्जुन को भी अपने साथ चलने का न्योता देती है, लेकिन पार्टी में कुछ ऐसा हो जाता है जिससे गिप्पी का दिल टूट जाता है। इसी बीच स्कूल में हेड गर्ल के चुनाव का ऐलान होता है। समीरा पिछले कई सालों से स्कूल की हेड गर्ल बनती आई है। इस बार गिप्पी यह जानते हुए कि समीरा सारे स्कूल में पॉप्युलर है और उसे हराना आसान नहीं, शमीरा के खिलाफ चुनाव लड़ने का फैसला करती है।

ऐक्टिंग: चौदह साल की लड़की की सोच और उसके अंदाज को रिया ने बेहतरीन ढंग से पेश किया है। मोदी फैमिली से आई जयंती मोदी समीरा के किरदार में फिट थी। रीयल लाइफ में जयंती का स्टाइल , बोलने का अंदाज काफी कुछ समीरा के किरदार जैसा है , सो इस किरदार के लिए जयंती को ज्यादा मेहनत नहीं करनी पड़ी। गिप्पी की मां बनी दिव्या दत्ता ने बेहतरीन ऐक्टिंग की है। अन्य कलाकारों में कबीर के किरदार में मृणाल चावला और अर्जुन के दोस्त के छोटे से रोल में शौर्य चक्रवर्ती ठीक-ठाक रहे।

डायरेक्शन : सोनम ने एक ऐसे मुद्दे को को छूने की पहल की है, जिससे हमारे फिल्ममेकर दूर भागते रहे हैं। वहीं कहानी और किरदारों की डिमांड को देखते हुए सोनम ने न्यूकमर्स को चांस दिया। सोनम अगर चाहतीं तो बॉक्स ऑफिस की डिमांड की बात कहकर करण कैंप का फायदा उठाते हुए इस फिल्म में इंडस्टी के एक दो टाप स्टार्स से कैमियो रोल करा सकती थीं, लेकिन सोनम ने ऐसा नहीं किया।

संगीत: अगर आप शम्मी कपूर की फिल्मों के सुपरहिट गानों के दीवाने है तो इस फिल्म में आपकों ऐसे ही कुछ गाने सुनने को मिल सकते हैं।

क्यों देंखें: मसाला एडल्ट फिल्मों की भीड़ में लीक से हटकर ऐसी फिल्म है, जिसे आप इस वीकेंड पर फैमिली के साथ देख सकते हैं। बेशक, फिल्म का सब्जेक्ट बोल्ड है लेकिन डायरेक्टर ने ऐसे अंदाज में पेश किया है जिसे आप भी अपनी गिप्पी और बोबो के साथ देख सकते है।
