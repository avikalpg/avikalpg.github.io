हॉलिडे में अक्षय ने अपनी उस इमेज से बाहर निकलने की अच्छी पहली की थी जो भागम भाग, दे दना दन, तीसमारखां, जोकर, बॉस, खिलाड़ी 786 जैसी टोटली चालू मसाला फिल्में करने के बाद फैंस में बन रही थी। इस बार अक्षय आपको फिर वही कुछ करते नजर आएंगे, जो इससे पहले कई बार कर चुके हैं।

पहली बार डायरेक्शन की कमान संभाल रही साजिद-फरहाद की जोड़ी डेविड धवन, साजिद खान और रोहित शेट्टी से इस हद तक प्रभावित है कि उनकी इस फिल्म के कई सीन्स इन टॉप डायरेक्टर की पिछली फिल्मों से उड़ा लिए। वैसे, बॉलिवुड में जानवरों को कहानी का अहम किरदार बनाकर फिल्में हिट करने का फ़ॉर्म्युला सत्तर-अस्सी के दौर के में खूब चला। इंडस्ट्री के सुपर स्टार राजेश खन्ना ने हाथी मेरे साथी फिल्म की, जिसमें उनसे ज्यादा तारीफें हाथी बटोर गया, जया बच्चन ने गाय और गौरी की, जो एक गाय के इर्दगिर्द टिकी थी, वहीं जैकी श्रॉफ स्टारर तेरी मेहरबानियां को भला कौन भूल सकता है, इस फिल्म के टाइटिल में जैकी का नाम बतौर हीरो आया, लेकिन फिल्म का असली हीरो डॉगी ही था जो क्रिटिक्स से लेकर हॉल में बैठे हर दर्शक की वाहवाही बटोर कर ले गया।

बेशक, अब वक्त बदल चुका है करोड़ों की मोटी प्राइस वसूल करने वाले हमारे सुपर स्टार अब भला अपने सामने किसी जानवर को फिल्म का हीरो कैसे बनने देंगे। कुछ यही नजारा इस फिल्म का भी है। अक्षय कुमार इस कहानी का ऐसा अहम किरदार है, जिनके सामने कहानी का असली हीरो एंटरटेनमेंट यानी डॉगी को बहुत ज्यादा उभरने का मौका नहीं मिल पाया। बैंकॉक की बेहतरीन लोकेशन के साथ-साथ सभी चालू मसालों को डायरेक्टर ने कहानी में जमकर परोसा है लेकिन, यह सब कुछ आपको तभी पसंद आएगा जब आप यह सोचकर हॉल में जाएं कि पर्दे पर हीरो कहीं भी, कुछ भी कर सकता है। हां अगर आपने कहानी या किरदारों को लेकर अपने किसी ज्ञानी दोस्त से तर्क-वितर्क किया तो यही एंटरटेनमेंट आपको सरदर्द लगने लगेगा।

कहानी : अखिल लोखंडे (अक्षय कुमार) कुछ ऐसी शख्सियत का इंसान है, जिसकी अजीबो-गरीब किस्मत खुद उस पर कभी हंसती है तो कभी रोती है। अखिल अपने बीमार पिता (दर्शन जरीवाला) के इलाज को लेकर बहुत टेंशन में है। अपने बीमार पिता का महंगे अस्पताल में इलाज कराने के लिए वह दिन-रात मेहनत कर रहा है। दूसरी ओर अखिल के पिता अपनी बीमारी का नाटक कर रहे हैं। अखिल को उस वक्त जबर्दस्त झटका लगता जब उसे पता चलता है उसके पिता ने एक ट्रेन ऐक्सिडेंट के दौरान उसे सिर्फ इसलिए अपनाया ताकि वह ट्रेन ऐक्सिडेंट का ज्यादा मुआवज़ा हासिल कर सकें।

उसी वक्त अखिल को पता लगता है कि उसके असली पिता एक रईस हीरा व्यापारी पन्नालाल जौहरी (दिलीप ताहिल)हैं, जो बैंकॉक जाकर बस चुके हैं। अखिल यह बात अपने खास दोस्त कृष्णा (कृष्णा अभिषेक) को बताता है, तो उसी वक्त टीवी चैनल पर पन्नालाल जौहरी की मौत की खबर आती है। दरअसल, अखिल की मां को उसके पिता पन्नालाल ने धोखा दिया था, इसलिए वह अपने पिता से नफरत करता है। वहीं अब करोड़ों की दौलत हासिल करने के लिए अखिल अपने पिता के अंतिम संस्कार में पहुंचकर जमकर रोने का नाटक करता है।

अखिल टीवी सीरियलों में ऐक्टिंग करने वाली अपनी प्रेमिका साक्षी (तमन्ना भाटिया) के लालची पिता (मिथुन चक्रवती) को जब बताता है कि वह रईस पन्ना लाल जौहरी का बेटा है तो अचानक वह पिछली कड़वाहट को भूलाकर अखिल को अपना दामाद बनाने को राजी हो जाता है। अखिल के सभी अरमानों पर बैंकॉक पहुंचकर तब पानी फिर जाता है जब ऐडवोकेट हबीब्दुल्ला (जॉनी लीवर) उसे बताता है कि मरने से पहले पन्ना लाल ने अपनी सारी दौलत अपने वफादार डॉगी एंटरटेनमेंट के नाम कर दी है। उसी वक्त से अखिल अपने दोस्त कृष्णा के साथ मिलकर किसी भी तरह से एंटरटेनमेंट को अपने रास्ते से हटाने में लग जाता है। तभी अखिल को पता लगता है उसके पिता के दूर के रिश्तेदार करण (प्रकाश राज) और अर्जुन (सोनू सूद) की नजरें भी पन्ना लाल की जायदाद पर हैं।

ऐक्टिंग : पूरी फिल्म अक्षय कुमार के कंधों पर टिकी है। अक्षय इससे पहले भी इसी टाइप के किरदार दर्जनों बार निभा चुके हैं, सो उन्हें नया करने को कुछ नहीं मिला, लेकिन अक्षय अपने किरदार में खूब जमे हैं। लालची पिता के रोल में मिथुन चक्रवर्ती लाजवाब रहे, जॉनी लीवर जब भी स्क्रीन पर नजर आए, खूब हंसा कर गए। सोनू सूद और प्रकाश राज बस विलन के किरदारों की खानापूर्ति करने के लिए फिल्म में आए। वहीं तमन्ना भाटिया ने वही किया जो इससे पहले वह हिम्मतवाला और हमशक्ल में निभा चुकी हैं, यहां भी तमन्ना बस शोपीस बनी नजर आईं।

डायरेक्शन : फरहाद-साजिद की तारीफ करनी होगी कि उन्होंने ऐसी बासी कहानी जिसमें नया कहने को कुछ भी नहीं, उसे चालू मसालों की चाशनी में मिलाकर ऐसे अंदाज में पेश किया जो दर्शकों को कम से कम कहीं बोर नहीं होने देता। हां, अगर यह डायरेक्टर जोड़ी अक्षय कुमार का हैंगओवर कम करके दूसरे अहम किरदारों के लिए भी पावरफुल किरदार तैयार करते तो यकीनन कहानी की रफ्तार कहीं धीमी नहीं होती। वहीं मिथुन, जॉनी, कृष्णा के किरदारों को बेहतर बनाने में डायरेक्टर जोड़ी ने अच्छी मेहनत की।

संगीत : जॉनी जॉनी, आज मेरे वीरे दी वेडिंग है, तेरी महिमा अपरमपार गाने पहले से म्यूजिक लवर्स में हॉट हैं। वहीं कोरियोग्राफर ने इन गानों को बेहतरीन फिल्मांकन के साथ पेश किया है जो पर्दे पर आपको यकीनन पसंद आएंगे।

क्यों देंखें : अगर आप मानते हैं कि हमारी फिल्में सिर्फ और सिर्फ एंटरटेनमेंट के दम पर चलती हैं तो यह फिल्म आपको अपसेट नहीं करेगी। हां, बस शर्त इतनी है कि फिल्म देखते वक्त दिमाग से जरा भी काम ना लें वर्ना टेंशन लेकर हॉल से बाहर आएंगे। 
