साउथ में रजनीकांत के नाम का जलवा सर चढ़कर बोलता है। यही वजह है रजनी की हर नई फिल्म रिलीज के साथ ही अपना अलग एक रेकॉर्ड बनाती है। तमिल में बनी किसी फिल्म को पहली बार छ हजार से ज्यादा स्क्रीन पर रिलीज किया गया, दस देशों में एकसाथ रिलीज रजनी की इस फिल्म ने पहले दिन साउथ में औसतन 97 फीसदी का कलेक्शन करके एक नया इतिहास रचा।

इस फिल्म की कहानी पौराणिक कथाओं पर बेस्ड है। बेशक , कहानी में आपको कहीं कोई नवीनता नजर ना आए लेकिन लेटेस्ट तकनीक के मामले में यह फिल्म यकीनन भारतीय सिनेमा में एक नए गौरवमयी अध्याय की शुरुआत मानी जाएगी। प्रड्यूसर ने करोड़ों के बजट में बनी इस फिल्म को बॉक्स आफिस पर धांसू ओपनिंग दिलाने के मकसद से दीपिका पादुकोण जैसी नंबर वन ऐक्ट्रेस के साथ जैकी श्रॉफ को अहम किरदारों में लिया तो साउथ के कई नामी स्टार भी फिल्म में हैं।

यकीनन बॉलिवुड के स्टार की मौजूगदी फिल्म की अप्रोच को साउथ के अलावा दूसरे सेंटरों में ज्यादा व्यापक करती है। फिल्म में महंगे और भव्य सेट्स के साथ-साथ ऐक्शन और डांस, रोमांस का तड़का लगाया गया है। शायद पहली बार किसी इंडियन फुल लेंथ फीचर फिल्म में लाइव और एनिमेशन तकनीक को बेहतरीन ढंग से पेश किया गया है।

कहानी: कोचडैयान (रजनीकांत) को कोटियापट्टीनम का राजा उन्हीं के वफादार (जैकी श्रॉफ) की मदद से मारकर उनके साम्राज्य पर कब्जा कर लेता है। अब कोचडैयान के बेटे राणा (रजनीकांत डबल रोल) का एक ही मकसद है अपने पिता की हत्या का बदला लेना और अपने किंगडम को वापस हासिल करना।

राणा इस मकसद से कोटियापट्टीनम के राजा के खिलाफ जंग छेड़ता है जिसमें उसका मकसद अपने पिता की हत्या का बदला लेना है। इस वॉरियर की जंग में प्रिसेंस वंदना (दीपिका पादुकोण) और राणा की लव स्टोरी भी कहानी का हिस्सा बनती है। वैसे लगभग पूरी फिल्म रिवेंज और मारकाट के सीन्स से भरी पड़ी है।

ऐक्टिंग: इस फिल्म में राणा और कोचादियान के लीड रोल में सुपर स्टार रजनीकांत हैं। यकीनन रजनी सर के फैंस के लिए यह डबल बोनांजा है, रजनी ने अपने किरदारों को बेहतरीन बनाने के लिए जबर्दस्त मेहनत की है। फिल्म में रजनी सर की प्रेमिका बनीं दीपिका पादुकोण के कॉस्टयूम और मेकअप पर प्रडॅयूसर ने इतना पैसा लगाया है कि इस बजट में न्यू स्टार कास्ट को लेकर पूरी फिल्म कंपलीट हो जाए। वहीं अगर दीपिका के रोल की बात की जाए तो उनके हिस्से में चंद सीन्स को छोडकर बस डांस और गाने ही आए हैं। जैकी श्रॉफ अपने किरदार में पूरी तरह से फिट हैं। दूसरे सभी किरदारों ने भी अच्छा काम किया है।

क्यों देखें: भव्य सेट्स, युद्ध के बेहतरीन जीवंत नजर आने वाले सीन्स, समुद्री नौकाओं पर लड़ी जाने वाली जंग। इन सब को इस बेहतरीन ढंग से फिल्माया गया है कि यह सब किसी हॉलिवुड फिल्म का हिस्सा नजर आते हैं। वहीं, इस फिल्म में ऐसे सभी मसाले मौजूद हैं जो रजनी सर के फैंस को पसंद आते हैं। और हां, लेटेस्ट टेक्नॉलजी इस फिल्म की सबसे बड़ी यूएसपी है, जो हर क्षण आपको रोमांचित करने का दम रखती है। इस समर हॉलिडे में बच्चों के लिए यह बेहतरीन फिल्म है। अगर अब तक उन्हें छोटा भीम जैसे दूसरे एनिमेशन किरदार पसंद आते है तो यह फिल्म देखने के बाद उनकी पसंद बदल सकती है। 
