दिल्ली बेस्ड सूरज शर्मा को इससे पहले आपने 'लाइफ ऑफ पाई' में देखा था। सूरज की इस फिल्म ने दुनियाभर में अवॉर्ड और तारीफें बटोरीं हैं। इस फिल्म के बाद बॉलिवुड के कई टॉप बैनर्स ने भी सूरज को अपनी फिल्म के लिए अप्रोच किया, लेकिन सूरज ने अपनी अगली फिल्म के लिए भी बॉलिवुड के बजाए हॉलिवुड को प्राथमिकता दी। इस सप्ताह बॉक्स ऑफिस पर अजीब संयोग रहा जब आधा दर्जन से ज्यादा फिल्में एक साथ आईं तो इनमें से दो फिल्में स्पोटर्स पर बेस्ड हैं। जहां एक ओर बॉलिवुड डायरेक्टर अमोल गुप्ते की स्केटिंग पर बनी बेहतरीन फिल्म 'हवा हवाई' रिलीज़ हुई है, वहीं हॉलिवुड की इस फिल्म में क्रिकेट और बेसबॉल को दिखाया गया है। इन दोनों ही फिल्मों की खासियत यही है कि इनमें डायरेक्टर ने सब्जेक्ट पर फोक्स किया है। जहां हॉलिवुड डायरेक्टर क्रैग की इस फिल्म में खेलों में धीरे-धीरे एंट्री करती पैसे की ताकत नजर आती है, तो वहीं अमोल की फिल्म 'कुछ भी मुश्किल नहीं' का मेसेज देती है। बेशक इन दोनों ही फिल्मों को दिल्ली एनसीआर में सिंगल स्क्रीन नहीं मिल पाए और मल्टिप्लेक्सों में भी फिल्म इक्के-दुक्के शोज में रिलीज हुई है, लेकिन अगर आप खेल पर बनी फिल्मों को पसंद करते हैं तो यकीनन दोनों फिल्में आपकी कसौटी पर खरा उतरने का दम रखती हैं।

कहानी: अमेरिकी स्पोर्ट्स एजेंट ज़ेबी बर्नस्टीन (जॉन हैम) और ऐश वासुदेवन (आसिफ मंडवी) का बिजनेस अब हल्का हो रहा है। इनकी डील में बंधे खिलाड़ी अब अच्छा नहीं खेल पा रहे हैं। ऐसे में उनका मुनाफा भी काफी कम हो चुका है। अचानक एक दिन भारतीय मूल का ऐश ज़ेबी से कहता है, इंडिया में किक्रट बहुत पाप्युलर गेम है और इसमें मोटा मुनाफा भी है, लेकिन ज़ेबी को यह प्लान पसंद नहीं आता। इसी बीच एक दिन क्रिकेट मैच देखने के बाद ज़ेबी को लगता है कि क्रिकेट के खेल में बेसबॉल के लिए गुंजाइश बन सकती है। बस फिर क्या, वह इंडिया जा पहुंचता है और यहां एक रिऐलिटी शो का आयोजन करता है। इस शो का नाम 'मिलियन डॉलर आर्म' रखा जाता है। इस शो में से दो सबसे तेज गेंद फेंकने वाले युवा तलाशने के बाद उन्हें यूएसए ले जाकर बेसबॉल के लिए ट्रेंड करना है। प्लान यह है कि इन दोनों को फुल ट्रेंड होने के बाद यूएसए की किसी नामी टीम को अच्छी प्राइस में बेचकर मोटा मुनाफा कमाया जाए। इसी रिऐलिटी शो में उन्हें रिंकू (सूरज शर्मा) और दिनेश (मधुर मित्तल) मिलते हैं। रिंकू भाला फैंकने में हमेशा अव्वल आने वाला खिलाड़ी है, वहीं दिनेश को क्रिकेट पंसद नहीं लेकिन फिर भी वह इस टीम का हिस्सा है। अमित बेसबॉल कोच बनना चाहता है। किसी तरह से अमित भी यूएसए जाने वाली इस टीम का हिस्सा बन जाता है। सब कुछ ज़ेबी के प्लान के मुताबिक हो रहा है। ज़ेबी को अपना इंडिया आने का मकसद कंप्लीट होता नजर आता है, तो वह अपनी टीम के साथ यूएसए के लिए रवाना हो जाता है।

ऐक्टिंग: ज़ेबी के किरदार में जॉन हैम का जवाब नहीं! 'लाइफ ऑफ पाई' में समुद्र के बीचोबीच एक नाव पर टाइगर के साथ नजर आए सूरज शर्मा ने इस फिल्म में गांव से आए भाला फेंकने वाले खिलाड़ी के रोल में जान डाली है। दिनेश के रोल में मधुर मित्तल निराश नहीं करते। पित्तोबाश त्रिपाठी ने दुभाषिया और सहायक कोच के रोल में अपनी बेहतरीन ऐक्टिंग से जान डाल दी है।

क्यों देखें: अगर आप स्पोर्ट्स पर बनी मूवी पसंद करते हैं, तो इस फिल्म को मिस न करें। प्रॉडक्शन कंपनी का दावा है कि यह फिल्म सत्य घटनाओं पर बनी है। क्रिकेट और बेसबॉल की समानताओं को शायद पहली बार पर्दे पर बेहतरीन ढंग से पेश किया गया है। 
