अपने अब तक के फिल्मी सफर में विशाल भारद्वाज ने इतना तो साबित किया है कि वह मायानगरी की भीड़ का हिस्सा बनाना नहीं चाहते। बॉक्स ऑफिस पर उनकी फिल्मों का अंजाम चाहे जो हो, लेकिन उन्हें अपने मिजाज की फिल्में बनाना ही पसंद है। विशाल की पिछली फिल्म 'सात खून माफ' बॉक्स ऑफिस पर टिक नहीं पाई। हां, लीक से हटकर बनीं फिल्मों के शौकीनों की एक बडी क्लास को फिल्म पसंद जरूर आई। 'ओंकारा' में यूपी के गांव दिखा चुके विशाल इस बार हरियाणा जा पहुंचे। यह फिल्म तीन अहम मन्डोला, बिजली और मटरू के आसपास टिकी है। विशाल खुद को ऐसा मेकर कहते है, जिन्हें स्टार्स की पुरानी इमेज बदलने में बड़ा मजा आता है। सैफ अली खान से 'ओंकारा' में लंगड़ा त्यागी का किरदार विशाल जैसा डायरेक्टर ही करा साकता था, इस बार भी विशाल ने चॉकलेटी हीरो इमरान खान को हरियाणा के मटरू के किरदार में पेश किया है।

विशाल ने इस बार भी फिल्म बनाते वक्त बॉक्स ऑफिस पर बिकाऊ मसालों का मोह नहीं रखा और साथ ही एक सिंपल कहानी में एक भी ऐसा मेसेज भी परोसा, जो आज वक्त की जरूरत है। विशाल अपनी फिल्मों में राजनीति पर कटाक्ष कराने से नहीं चूकते। यही हाल मन्डोला का है। इस फिल्म में मुकेश अंबानी, नीता अंबानी से लेकर सचिन पायलट और ज्योतिरादित्य सिंधिया से लेकर दिल्ली की सीएम शीला दीक्षित के नामों को विशाल ने अपनी सिक्रप्ट का हिस्सा बनाया है। वह लोकपाल के मुद्दे को भी नहीं भूले, जिसने पिछले कुछ अरसे पहले देश की राजनीति में भूकंप ला दिया था।

कहानी: हरियाणा के एक छोटे से गांव में रहने वाले बिजनेसमैन मन्डोला पकंज कपूर के दो रूप हैं। दारू की बोतल में डूबने से पहले ऐसा ठेठ बिजनेसमैन, जो अपने फायदे की खातिर कुछ भी कर सकता है। जब उस पर देसी दारू का नशा सवार होता है तो मन्डोला गांव का सीधा सादा किसान हरिया बन जाता है, जो मन्डोला के जुल्म से दबे किसानों का हमदर्द है। वैसे, मन्डोला का सपना किसानों की उपजाऊ जमीन सस्ते में खरीदकर अपने सपनों का ऐसा शहर बनाना है, जिसमें शापिंग मॉल्स, मलिटप्लेक्स और साइबर सिटी आदि हों। मन्डोला के इस सपने को पूरा करने में विधायक चौधरी देवी (शबाना आजमी) साथ हैं।

चौधरी देवी का सपना प्रदेश के सीएम की कुर्सी है, इस सपने को पूरा करने के लिए वह अपने इकलौते बेटे बादल (आर्य बब्बर) की शादी मन्डोला की इकलौती बेटी बिजली (अनुष्का शर्मा) से करके उसकी अरबों की दौलत हासिल करना चाहती हैं। मटरू (इमरान खान) शहर से स्टडी करके गांव लौटा है और मन्डोला से अपने पूर्वजों के लिए कर्ज चुकाने के लिए उसका ड्राइवर बन जाता है। मटरू और मन्डोला का रिश्ता बहुत अजीब है। दारू में डूबने के बाद मन्डोला को मटरू में हर ऐसी खूबी नजर आती है जो उसे अपने दामाद में चाहिए, वहीं दारू का नशा उतरते ही वह मन्डोला के लिए सिर्फ ड्राइवर है। कहानी में मोड़ तब आता है जब एक रात नशे में धुत मन्डोला को अपने सामने गुलाबी रंग की भैंस खड़ी नजर आती है। डॉक्टर मन्डोला की जांच करने के बाद इसे केमिकल लोचा बताते हैं, जबकि वह इस गुलाबी भैंस का लेकर टेंशन में है।

ऐक्टिंग: मन्डोला का किरदार फिल्म की जान है। इस किरदार में पकंज कपूर पूरी तरह से रमे हैं। मन्डोला बने पकंज को देख लगता है कि अगर पकंज कपूर की हां न होती तो विशाल इस फिल्म को बनाते ही नहीं। अगर दूसरा कोई किरदार फिल्म में अपनी पहचान दर्ज करा पाया है तो वह चौधरी देवी यानी शबाना आजमी का है। शबाना ने अपने बेहतरीन अभिनय से एक बार फिर गॉड मदर की याद ताजा करा दी। अनुष्का शर्मा एक बार फिर अपने वही पुराने बिंदास और बोल्ड बेबी स्टाइल में हैं। मटरू और माओ बने यानी इमरान खान बस अपना काम निभा भर गए।

डायरेक्शन : विशाल ने एक बार फिर अपने मिजाज की फिल्म बनाई है। फिल्म में ऐसी कई खामियां हैं, जो बॉक्स ऑफिस पर भारी पड़ेंगी। इंटरवल से पहले और बाद की कहानी में अच्छा-खासा फर्क नज़र आता है। तेजी से आगे बढ़ती घटनाओं के तालमेल को विशाल एकजुट नहीं कर पाए। मन्डोला के साथ मटरू की केमिस्ट्री कई जगह समझ से परे है। मन्डोला के किरदार और मटरू के किरदार को प्रभावशाली बनाने की बजाए गुलाबी भैंस के चक्कर में विशाल ने काफी वक्त गंवाया है।

संगीत: रिलीज़ से पहले फिल्म के कई गाने लोकप्रियता के शिखर पर हैं। बतौर संगीतकार विशाल की तारीफ करनी होगी कि उन्होंने कहानी और माहौल पर फिट म्यूज़िक तैयार किया, जिसमें गांव की माटी (लोकसंगीत), लोकधुनों को भी कहीं न कहीं संगीत का हिस्सा बनाया गया है।

क्यों देखें : अगर विशाल की डार्क शेड फिल्मों के शौकीन हैं, मुंबइया मसाला और फिल्मों की भीड़ से कुछ हटकर या नया देखना चाहते हैं तो 'मटरू , बिजली और मन्डोला' आपके लिए है। सिर्फ सिर्फ एंटरटेनमेंट, टाइम पास और मौज-मस्ती के मकसद के साथ फिल्म जा है तो फिल्म आपकी कसौटी पर शायद खरी न उतरे। 
