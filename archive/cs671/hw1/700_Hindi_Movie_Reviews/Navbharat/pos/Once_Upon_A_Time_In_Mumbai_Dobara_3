एकता कपूर ने 3 साल पहले बॉक्स ऑफिस पर सुपरहिट अपनी फिल्म 'वन्स अपॉन ए टाइम इन मुंबई' को नए सिरे से पेश किया है। अगर इस फिल्म के टाइटल और शुरुआती पंद्रह-बीस मिनट की फिल्म मिस कर दी जाए तो इसका पिछली फिल्म की कहानी से कहीं कोई वास्ता नहीं। एकता अगर चाहतीं तो इस फिल्म को नए टाइटल के साथ अपनी पिछली फिल्म के साये से अलग बचाकर पेश करतीं तो भी चलता। इस फिल्म की कहानी को ठीक वहीं से आगे बढ़ाया जाता है जहां पिछली फिल्म खत्म हुई। इस बार इमरान हाशमी का किरदार अक्षय कुमार ने निभाया है। याद रहे पिछली फिल्म में अजय देवगन का किरदार हाजी मस्तान से मिलता जुलता था। वहीं, अगर इस फिल्म की बात की जाए तो कहानी में वास्तविकता से ज्यादा सपनों की दुनिया नजर आती है।

कहानी: शोएब (अक्षय कुमार) मुंबई में अपने खिलाफ सिर उठाने की कोशिश में लगे रावल (महेश मांजरेकर) को सबक सिखाने के लिए करीब बारह साल बाद मुंबई आता है। शोएब ने जब मुंबई छोड़ा उस वक्त उसके नाम का सिक्का चलता था। शोएब उसी स्लम बस्ती में लौटा है जहां से उसने जुर्म का सफर शुरू किया था। इसी बस्ती में उसका खास आदमी असलम (इमरान खान) भी है। शोएब ने असलम को उस वक्त अपने साथ मिलाया जब वह फुटपाथ पर था। असलम अब उसका मुंबई में भरोसेमंद आदमी है। इसी बस्ती में जस्मीन (सोनाक्षी सिन्हा) कश्मीर से अपनी अम्मी और दो छोटी बहनों के साथ फिल्मों में हिरोइन बनने की चाह में आई है। हालात कुछ ऐसे बनते हैं कि शोएब धीरे-धीरे जस्मिन को चाहने लगता है। शोएब के इशारे पर उसे बिना फिल्म किए उभरती हुई खूबसूरत ऐक्ट्रेस का अवॉर्ड और एक फिल्म मिल जाती है। दूसरी ओर जस्मिन अब असलम को चाहती है। कहानी उस वक्त टर्न लेती है, जब जस्मिन शोएब के इकतरफा प्यार के पैगाम को ठुकराती है। खुद को दुनिया का सबसे खौफनाक इंसान समझने वाला शोएब अब जस्मिन को हासिल करने का फैसला करता है। इसी बीच, शोएब को पता चलता है असलम भी जस्मिन को चाहता है तो शोएब उसे रास्ते से हटाने का फैसला करता है। चूंकि कहानी अंडरवर्ल्ड से जुड़ी है सो फिल्म में रावल स्टार्ट टू लास्ट शोएब को मारने की प्लानिंग में लगा रहता है।

ऐक्टिंग: करीब बारह साल बाद विलेन बने अक्षय कुमार ने शोएब के किरदार को स्टाइलिश अंदाज से पेश किया है। समझ नहीं आता असलम के किरदार में इमरान खान को साइन करने का आइडिया किसने दिया। इमरान इस फिल्म की सबसे बड़ी कमजोर कड़ी है। पूरी फिल्म में इमरान कहीं भी अक्षय के सामने टिक नहीं पाए। जस्मीन के किरदार को लिखने में मेहनत नहीं की गई। शोएब की पिछली प्रेमिका मुमताज के किरदार में सोनाली बेंदे नजर आई और पूरी फिल्म में वह बेचारी सी बनकर रह गई। रावल के रोल में महेश मांजरेकर ठीकठाक रहे।

डायरेक्शन: न जाने क्यों मिलन लूथरिया ने अंडरवर्ल्ड के किरदारों को फोकस करती स्क्रिप्ट को लव स्टोरी का टच देने की कोशिश की। अक्षय और सोनाक्षी के बीच के सीन बेशक कुछ मजेदार बन पडे़ हैं, लेकिन इमरान के साथ जब भी सोनाक्षी नजर आई तब कहानी की रफ्तार थम गई। अक्षय और इमरान के बीच सोनाक्षी के किरदार को इस आगे बढ़ाया गया है कि दर्शक भी नहीं समझ पाते कि वह किसे चाहती है। मिलन ने शोएब के किरदार को ज्यादा फुटेज और बेहतरीन डायलॉग दिए वहीं असलम और रावल के हिस्से में कुछ खास नहीं आया। फिल्म का क्लाइमेक्स और बेहतर बनाया जा सकता था।

संगीत: फिल्म के दो गाने पहले से हिट हैं। वहीं फिल्म का बैकग्राउंड म्यूजिक बेहतरीन है।

क्यों देखें: बारह साल बाद विलेन बने अक्षय कुमार का बेहतरीन स्टाइलिश अंदाज और बुरे आदमी का लुक जो उनके फैंस को बिल्कुल बदला नजर आएगा। इस फिल्म को इंजॉय करना चाहते हैं तो पिछली फिल्म को भूलाकर थिअटर जाएं वरना अपसेट होंगे।
