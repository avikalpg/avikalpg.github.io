करीब पांच साल के लंबे इंतजार के बाद इस शुक्रवार को सिल्वर स्क्रीन पर हॉलिवुड की पॉप्युलर स्पाइडरमैन सीरीज की नई फिल्म ने दस्तक दी। पहली बार इस सीरीज की फिल्म 3 डी के साथ आइमैक्स तकनीक में भी रिलीज हुई। हालांकि भारत में आइमैक्स तकनीक से फिल्म रिलीज नहीं हुई।

इस सीरीज की पिछली तीनों फिल्मों ने भारत में भी जबर्दस्त बिजनेस किया। भारत में स्पाइडरमैन के इसी क्रेज़ का असर है कि पहली बार इस सीरीज की कोई फिल्म अमेरिका से पहले यहां रिलीज की गई। फिल्म में एंड्रू गारफील्ड स्पाइडरमैन के रोल में नजर आएंगे। फिल्म में उनकी रियल लाइफ गर्लफ्रेंड एमा स्टोन ही उनके ऑपोजिट हैं। बैडमैन का रोल नामी ब्रिटिश ऐक्टर रेस इफान्स ने किया है। वैसे , स्पाइडरमैन भारत से पहले जापान में रिलीज की गई और बॉक्स ऑफिस पर फिल्म ने पहले तीन दिनों में अस्सी फीसदी से ज्यादा की कलेक्शन की। भारत में इस फिल्म के क्रेज का अंदाजा इसी से लगाया जा सकता है इसके 3 डी वर्जन को दिखाने के लिए देश भर में करीब बीस थिएटरमालिकों ने अपनी स्क्रीन लेटेस्ट 3 डी तकनीक से अपग्रेड की हैं।

कहानी : पीटर पार्कर अपने अंकल और आंटी के साथ रहता है। पीटर को अब भी समझ नहीं आ रहा है कि उसके पापा अचानक उसे छोड़कर कहां गायब हो गए। अंकल के पास पीटर को अपने पापा का एक ब्रीफकेस मिलता है। ब्रीफकेस मिलने के बाद पीटर के सामने कई अनसुलझे सवाल खड़े होते हैं। इन्हीं सवालों के जवाब की तलाश में वह लग जाता है। इसी क्रम में पीटर ओसकोर्प की लैब पहुंचता है , जहां उसकी मुलाकात उसके पापा के सहयोगी और खास दोस्त रहे डॉक्टर कर्ट कोनर्स से होती है। इसी मुलाकात के बाद पीटर की जिंदगी बदल जाती है। पीटर को इस बार मानवता को एक अज्ञात खतरे से बचाना है। अगर फिल्म की खामियों की बात करें तो फिल्म की शुरुआत कुछ धीमी है और पीटर को स्पाइडरमैन का चोला बदलने में करीब एक घंटा लगता है। हालांकि फिल्म का क्लाइमेक्स गजब का है। आखिरी पैंतीस मिनट की फिल्म में 3 डी इफेक्ट्स गजब के हैं। गगनचुंबी इमारतों के बीच सड़कों के ऊपर झूलता स्पाइडमैन खूब जमता है। इस सीरीज की फिल्म में पहली बार पीटर पार्कर के रोल में एंड्रू गारफील्ड खूब जमे हैं।

क्यों देखें : बेहतरीन थ्री डी इफेक्ट्स इस फिल्म का सबसे मजबूत पक्ष है। फिल्म के ऐक्शन सीन खूब बन पड़े हैं। अगर आपने स्पाइडरमैन की पिछली फिल्में देखी हैं तो इस फिल्म को मिस न करें। 
