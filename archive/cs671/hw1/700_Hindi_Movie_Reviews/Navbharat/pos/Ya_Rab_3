कुछ कट्टरपंथी संगठनों के जबर्दस्त विरोध और इस फिल्म के संवादों और दृश्यों को लेकर अदालत में दायर एक याचिका के चलते आखिरी वक्त तक इस फिल्म की रिलीज करने वाली कंपनी को भी इस शुक्रवार को अपनी फिल्म के रिलीज होने की 100 फीसदी उम्मीद नहीं थी। वहीं, 'हंसी तो फंसी' और 'हार्टलेस' का खूब प्रमोशन हुआ, जबकि इस फिल्म को प्रड्यूसर ने किसी भी मंच पर प्रमोट नहीं किया। ऐसे में, बेहद कम सिनेमाघरों में रिलीज हुई इस फिल्म को देखने के लिए सबसे पहले आपको नजदीकी सिनेमाघर में फिल्म देखने का मोह छोड़ना होगा। बेशक, इस फिल्म में ऐसा बहुत कुछ है जो अलगाववाद, कट्टरवाद की राजनीति के दम पर अपनी सियासत और कमाई की दुकान चलाने वालों को जरा भी सहन नहीं होगा। फिल्म की कहानी और माहौल को जीवंत बनाने के मकसद से डायरेक्टर ने फिल्म की अस्सी फीसदी से ज्यादा शूटिंग यूपी की अलग-अलग लोकेशंस में की। डायरेक्टर हसनैन हैदराबादवाला की तारीफ करनी होगी कि उन्होंने ऐसे सब्जेक्ट पर फिल्म बनाने का जोखिम उठाया, जिस पर इंडस्ट्री के टॉप बैनर कभी फिल्म बनाने की सोच भी नहीं सकते।

कहानी: इस्लाम के नाम पर कट्टरता फैलाने वाले एक कट्टरपंथी मौलवी मौलाना जिलानी (अखिलेंद्र मिश्र) के कारनामों का पर्दाफाश करती यह फिल्म सरहद पार से अपने देश में हो रही आतंकी घटनाओं के पीछे के सच को बयां करती है। मौलाना जिलानी का कनेक्शन सरहद पार मुल्क से है। मौलाना वहां बैठे अपने आकाओं के इशारों पर शहर में बम धमाके करवाता है। बेशक मौलाना के इशारों पर कराए इन धमाकों में इसी कौम के बेगुनाह मारे जाते हैं। ऐसा नहीं है कि पूरी फिल्म कट्टरवाद के दलदल की ओर जाती हो, 'या रब' में बम धमाकों की जांच करने आया एटीएस इंस्पेक्टर रणविजय सिंह (अजाज खान) और डॉक्टर मजहर (मंजर सहबई) हर किसी को मानवता और इंसानियत और भाईचारे का संदेश देने के काम में लगे हैं।

ऐक्टिंग: मौलाना जिलानी के रोल में अखिलेंद्र मिश्र और पाकिस्तानी ऐक्टर मंजर की बेहतरीन ऐक्टिंग इस फिल्म की सबसे मजबूत कड़ी है। एटीएस इंस्पेक्टर के रोल में अजाज खान प्रभावित करते हैं।

निर्देशन: हसनैन हैदराबादवाला की यह फिल्म समाज में भेदभाव के नाम पर कट्टरता को फैलाने वालों को बेनकाब करने की अच्छी पहल है। हसनैन के निर्देशन में बेशक कई खामियां हों, लेकिन अच्छी नीयत के साथ बनाई उनकी यह फिल्म देखने के बाद इन खामियों को इग्नोर कर देंगे। यकीनन, इस्लाम के असली पैगाम को सभी के बीच पूरी ईमानदारी के साथ पहुंचाने का उन्होंने बेहद अच्छा प्रयास किया है।

क्यों देखें: हर धर्म के लोगों के बीच मानवता और प्रेम का संदेश देने वाली फिल्म मिस नहीं करना चाहिए। हां, फिल्म के कई सीन्स बेहद हिसंक और वीभत्स हैं। सांप्रदायिक दंगों और क्लाइमेक्स में डॉक्टर मजहर के अस्पताल पर नंगी तलवारों और खंजरों के साथ मारकाट के सीन दिल दहलाने का काम करते हैं। समाज में प्रेम-भाईचारे का मेसेज देती और कट्टरवादियों को उजागर करती इस फिल्म को देश भर में टैक्स फ्री किया जाना चाहिए, ताकि प्रेम का यह संदेश हर किसी तक पहुंच पाए। 
