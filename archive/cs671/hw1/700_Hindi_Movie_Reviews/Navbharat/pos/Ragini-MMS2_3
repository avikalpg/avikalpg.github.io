पिछले दिनों दिल्ली एनबीटी के ऑफिस में इस फिल्म की प्रड्यूसर एकता कपूर के साथ पहुंचीं सनी लियोनी ने कहा था कि सेक्स और हॉरर का मिक्सचर बॉक्स आफिस पर अक्सर कमाल कर जाता है। ऐसा ही कुछ इस शुक्रवार को रिलीज हुई उनकी इस फिल्म की पहले दिन पहले शो की कलेक्शन ने साबित कर दिखाया। वेस्ट दिल्ली में लगभग एक हजार सीटों के दो सिनेमाघरों पर पहला शो सौ फीसदी फुल रहा।

सेंट्रल दिल्ली के एक सिंगल स्क्रीन पर पहले शो ने 95 फीसदी से ज्यादा की कलेक्शन कर दिखाई। करीब तीन साल पहले एकता कपूर ने नई स्टार के साथ सीमित बजट में रागिनी एमएमएस बनाई। फिल्म बॉक्स ऑफिस पर अपनी लागत वसूलने और थोड़ी-बहुत कमाई करने में कामयाब रही, लेकिन इस फिल्म के बाद एकता कपूर ने पिछले साल जब इस फिल्म का सीक्वल बनाने का फैसला किया तो पहले दिन से इस फिल्म को हॉरर, सेक्सी बोल्ड फिल्म कहकर प्रचारित किया। शुक्रवार को मुंबई और दिल्ली में फिल्म को मिली जबर्दस्त ओपनिंग ने साफ एकता की इस मार्केटिंग को सही करार दिया।

कहानी
इस फिल्म का पिछली फिल्म से बस यही वास्ता है कि फिल्म की कहानी को रागिनी की जिदंगी में घटी पिछली घटनाओं से जोड़कर पेश किया गया है। हॉट और बोल्ड फिल्में बनाने वाले फिल्ममेकर रॉक रागिनी की जिदंगी में घटी इस घटना पर फिल्म बनाने का फैसला करता है। रॉक एक न्यूकमर ऐक्ट्रेस सनी (सनी लियोनी) को अपनी इस फिल्म में रागिनी के किरदार के लिए साइन करता है। रॉक इस फिल्म की स्क्रिप्ट का काम राइटर सत्या कुमार को सौंपता है। रॉक रंगीनमिजाज किस्म का फिल्मेकर है। यही वजह है कि उसने अपनी फिल्म के लिए ज्यादातर टीवी कलाकारों को लिया। रॉक अपनी फिल्म को रिऐलिटी के नजदीक बनाने के मकसद से फिल्म की शूटिंग उसी शापित हवेली में करने का फैसला करता है जहां रागिनी के साथ एमएमएस कांड हुआ और उसके बाद से उदय कहीं गायब हो गया।

इस फिल्म की शुरुआत मानसिक अस्पताल से होती है जहां सदमे से पागल हो चुकी रागिनी का इलाज चल रहा है। सनी रागिनी के किरदार को अच्छी तरह से जानने के लिए अस्पताल में उससे मिलने का फैसला करती है। कुछ दिन बाद उसी शापित हवेली में रॉक अपनी फिल्म की शूटिंग शुरू करता है। सब कुछ ठीक चल रहा है तभी कार्तिक पूर्णिमा की रात ऐसा कुछ होता है कि हवेली में एक के बाद एक हत्याओं का दौर शुरू होता है। रॉक की इस फिल्म की लीड ऐक्ट्रेस सनी पर अचानक चुड़ैल का साया आ जाता है।

ऐक्टिंग
इस फिल्म में सनी लियोनी का काम देखने के बाद लगता है कि बॉलिवुड में अपने करियर को लेकर वह सीरीयस हैं। वैसे भी इस फिल्म में उनका किरदार निभाना सनी के लिए ज्यादा मुश्किल नहीं था। ऐसे में जिस्म, जैकपॉट वगैरह फिल्मों में निराश कर चुकीं सनी ने इस बार अपने फैंस को अपसेट नहीं किया। हां, अपनी पॉर्न स्टार वाली इमेज के चलते वह हिंदी फिल्मों में अपनी ब्यूटी को कैमरे सामने एक सीमित दायरे में ही परोसती हैं। इस बार भी सनी ने अपनी ब्यूटी को एक लिमिट में ही कैमरे के सामने परोसा है। प्रवीण डबास और संध्या मृदुल अपने रोल में फिट हैं।

डायरेक्शन
भूषण पटेल ने '1920 द रिटर्न ऑफ इविल' के बाद एक बार फिर हॉरर पर अपनी जबर्दस्त पकड़ साबित की। बेशक इस बार उनके पास सौ फीसदी कंपलीट स्क्रिप्ट नहीं थी, लेकिन भूषण ने कैमरामैन और टेक्निकल टीम से अच्छा काम लिया और सनी से भी इस बार अच्छा काम लिया।

संगीत
मीत बदर्स के 'कुडी पटोले दी' और यो यो हनी सिंह के 'चार बोतल वोडका' ये दो गाने बॉक्स ऑफिस पर सनी के अलावा इस फिल्म की सबसे बडी यूएसपी हैं।

क्यों देखें
अगर हॉरर के साथ सेक्स का तड़का भी देखना चाहते हैं तो रागिनी से मिलने में कोई हर्ज नहीं। सनी ने पहली बार अपनी ऐक्टिंग से भी प्रभावित करने की अच्छी कोशिश जरूर की है। साफ सुथरी और एंटरटेनमेंट की चाह में अगर फैमिली के साथ बोल्ड रागिनी से मिलने गए तो पछताएंगे। 
