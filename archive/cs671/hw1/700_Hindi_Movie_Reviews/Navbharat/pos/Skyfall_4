पिछले हफ्ते ब्रिटेन में रिलीज़ हुई बॉन्ड सीरीज़ की इस नई फिल्म ने बॉक्स ऑफिस पर कमाई के नए रेकॉर्ड बनाए। दुनिया भर में फिल्म के जबर्दस्त क्रेज़ को देखते हुए ट्रेड ऐनालिस्ट 750 करोड़ रुपये में बनी इस फिल्म का बिजनेस 2,000 करोड़ से ज्यादा होने की भविष्यवाणी करने में लगे हैं। करीब 43 साल के डेनियल क्रेग ने इस बार फिर बॉन्ड के किरदार को जिस जिंदादिली अंदाज में पेश किया, उसे देखकर उनके उन आलोचकों की जुबान पर ताला लग गया होगा जो बॉन्ड के किरदार में क्रेग की बजाए किसी युवा चेहरे को लाने की वकालत करने में लगे थे।

फिल्म में क्रेग के हैरतअंगेज, दिल दहलाते ऐक्शन दृश्यों के साथ-साथ उनके इमोशनल सीन देखकर लगता है इस सीरीज़ की अगली फिल्मों में भी क्रेग के फैन्स उन्हें ही देखना चाहेंगे। इस फिल्म के प्रड्यूसर तेज रफ्तार से चलती ट्रेन पर फिल्माए ऐक्शन दृश्यों के अलावा कुछ और सीन भारत में शूट करना चाहते थे। कंपनी ने कोंकण रेलवे सहित नई दिल्ली के सरोजिनी नगर, सफदरजंग के आसपास की लोकेशन पर शूटिंग की अनुमति मांगी, लेकिन सुरक्षा कारणों की वजह से अनुमति नहीं मिली। डायरेक्टर सैम मेंडिस की तारीफ करनी होगी कि उन्होंने दुनिया में पहले से पहचान बना चुके बॉन्ड के किरदार का परिचय देने की हिम्मत दिखाई। सिनेमाहॉल से बाहर आकर आपको ब्रास बैंड टीम के साथ तैयार बेहतरीन बैकग्राउंड म्यूज़िक, ट्रेन ऐक्शन और बाइक रेसिंग सीन याद रहेंगे।

कहानी: बॉन्ड को एकबार फिर चारों ओर से मुश्किलों में घिरी अपनी एजेंसी एमआई -6 और अपनी गुस्सैल बॉस एम ( जूडी डेंच) को बचाना है। ड्यूटी के प्रति अपनी पूरी वफादारी भी दिखानी है। एक सीक्रेट ऑपरेशन में एम की वजह से बॉन्ड अपने एक साथी की गोली का शिकार हो जाता है। इसके बाद बॉन्ड के मर जाने की खबर फैल जाती है। खबर के फैलने के बाद बॉन्ड की एजेंसी एमआई -6 को साइबर टेररिस्ट सिल्वा (जेवियर बर्डम) तबाह करने में लग जाता है। दूसरी ओर बॉन्ड हमले में गंभीर रूप से घायल हुआ था और अब ठीक होकर एक बार फिर दुश्मनों के सामना करने अपने अंदाज में आता है।

ऐक्टिंग: डेनियल क्रेग ने बॉन्ड के किरदार को एकबार फिर अपनी बेहतरीन ऐक्टिंग से जीवंत कर दिया है। डेनियल के बदले अंदाज को देखने के बाद उनके आलोचक भी शायद इस सीरीज़ की अगली फिल्म में भी उन्हें ही देखना चाहेंगे। विलेन सिल्वा के किरदार में जेवियर इस बार सहज लगे न कि डरावने। इस नए अंदाज में जेवियर खूब जमे हैं। जूडी इस बार इमोशनल दृश्यों में जमी हैं। नाओमी हैरिस की बॉन्ड के साथ लव मेकिंग सीन में गजब केमिस्ट्री है।

डायरेक्शन: सैम मेंडिस ने स्क्रिप्ट के साथ 100 फीसदी इंसाफ किया है। क्रेग पर फिल्माए ऐक्शन दृश्यों में सैम की मेहनत नज़र आती है। स्टार्ट से लेकर क्लाइमेक्स तक फिल्म दर्शकों की हर क्लास को बांधती है। पूरी फिल्म में दर्शकों को पल भर भी सोचने का मौका नहीं मिल पाता। मकाऊ, इस्तांबुल और लंदन की लोकेशन पर सैम ने कैमरामैन से अच्छा काम लिया है।

क्यों देखें: अगर आपने जेम्स बॉन्ड सीरीज़ की पिछली फिल्में नहीं देखी हैं तो भी इस फिल्म को मिस न करें। अगर आप बॉन्ड के जबर्दस्त फैन हैं तो फिल्म आपके लिए बेहद खास है। बॉन्ड पर फिल्माए बेमिसाल ऐक्शन, स्टंट सीन, बेहतरीन फोटोग्राफी, गजब लोकेशन सहित फिल्म में ऐसा बहुत कुछ है जो सिनेमा हॉल से निकलने के बाद आपको याद रहेगा। 
