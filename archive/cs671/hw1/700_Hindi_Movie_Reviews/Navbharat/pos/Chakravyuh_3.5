 आजादी के 6 दशक बाद देश के कई हिस्सों में फैली नक्सलवाद मूवमेंट देश के खिलाफ युद्ध करार नहीं दिया जा सकता। बेशक, आज नक्सलवाद ऐसा मुद्दा जरूर बन चुका है जो बरसों से राजनीतिज्ञों की रोटियां सेंकने और अपने वोट बैंक को बढ़ाने में काम आ रहा है और यह मुद्दा हमारे फिल्मकारों को खूब भाया। बॉबी देओल की 'चमकू', सुनील शेट्टी स्टारर 'रेड अलर्ट्', अजय देवगन की 'टैंगो चार्ली' सहित आधा दर्जन के करीब फिल्में इसी मूवमेंट पर बनीं। वहीं बॉक्स ऑफिस पर नक्सलवाद कभी नोट बटोरने वाला सब्जेक्ट कभी नहीं रहा है। दरअसल, एंटरटेनमेंट, सेक्स और ऐक्शन फिल्मों के शौकीनों और फैमिली क्लास की कसौटी पर ऐसा गंभीर सब्जेक्ट कभी खरा नहीं उतरा।

ऐसे में लीक से हटकर अलग मिजाज की फिल्मों के मेकर प्रकाश झा ने भी जब इस सब्जेक्ट शरू करते वक्त कहीं न कहीं बॉक्स ऑफिस के मोह को नहीं छोडा, तभी तो उन्होंनें बॉक्स ऑफिस पर सुपर हिट रही राजेश खन्ना , अमिताभ बच्चन स्टारर 'नमक हराम' के लीड किरदारों की दोस्ती को का इस कहानी का अहम हिस्सा बनाया। समीरा रेडडी पर बेवजह सेक्सी आइटम कहानी में फिट किया गया, जो इंटरवल के बाद तेज रफ्तार से आगे बढ़ती कहानी में रुकावट बनता है। झा की पिछली फिल्म 'आरक्षण' बॉक्स ऑफिस पर औसत रही। दरअसल, 'आरक्षण' में झा ने जो गंभीर मुद्दा उठाने की कोशिश की उसके साथ पूरा न्याय नहीं कर पाए। 'आरक्षण' देखने के बाद दर्शक समझ नहीं पाए कि फिल्म रिजर्वेशन के ज्वलंत मुद्दे से भटककर शिक्षा के बाजारीकरण पर कैसे केंद्रित हो गई। अगर 'चक्रव्यूह' की बात करें तो इस बार झा का स्टैंड क्लियर रहा।

स्टार्ट टू लास्ट झा सब्जेक्ट से नहीं भटके, बल्कि नक्सलवाद मूवमेट के बारे में अच्छी-खासी रिसर्च के बाद उन्होंने इस सब्जेक्ट पर काम किया। दरअसल, यह एक ऐसा मुद्दा रहा है जिस पर सरकार का रुख साफ नहीं है। ऐसे विवादास्पद मुद्दे पर अपनी बात कहते हुए मेकर के सामने सबसे बड़ी मुश्किल मूवमेंट का सर्मथन करना या इसे गलत ठहराना होती है। बेशक इस मोर्चे पर झा खरे उतरे हैं। इस विवादास्पद सब्जेक्ट पर फिल्म शुरू करने के बाद झा ने खुद को ऐसे चक्रव्यूह में घिरा महसूस किया होगा, जिससे बाहर निकलने का सुरक्षित और विवादों से दूर रहने का रास्ता उन्हीं को खोजना था। ऐसे में झा की तारीफ करनी होगी कि उन्होंने फिल्म में न तो इस मूवमेंट का साथ दिया और न ही सरकारी नजरिए का। बेशक, फिल्म के कई संवाद कहीं न कहीं सरकारी दृष्टिकोण को पूरी तरह से शक के घेरे में खड़ा करते हैं।


कहानी: आदिल खान (अर्जुन रामपाल) और कबीर (अभय देओल) अच्छे दोस्त हैं। कबीर कुछ विद्रोही स्वभाव का है और किसी पर अन्याय होता देख नहीं पाता। कॉलेज स्टडी के बाद आदिल पुलिस फोर्स जॉइन करता है। आदिल की खुशी की खातिर कबीर फोर्स में शामिल हो जाता है। कबीर यहां भी अपने विद्रोही मिजाज की वजह से कुछ अर्से बाद ही फोर्स से बाहर कर दिया जाता है और यहीं से आदिल तथा कबीर के बीच की दूरियां बढ़ती हैं। आदिल की वाइफ रेहा मेनन (ईशा गुप्ता) पुलिस में इंटेलिजेंस ऑफिसर है। कुछ साल बाद कबीर अचानक आदिल के पास लौटता है और रेहा की खुशी की खातिर आदिल इस बार कबीर को माफ कर देता है। इस बीच नंदीघाट में नक्सलवादियों के साथ मुठभेड में पुलिस के अस्सी से ज्यादा जवान शहीद हो जाते हैं। रेहा और कबीर की मर्जी के खिलाफ आदिल नंदीघाठ में पोस्टिंग लेता है।

नक्सलवादियों के साथ एक मुठभेड़ में आदिल की पार्टी के कई जवान शहीद हो जाते हैं और वह घायल हो जाता है। कबीर नंदीघाट पुलिस स्टेशन पहुंचता है और आदिल के साथ एक गुप्त प्लान बनाने के बाद नक्सलवाद मूवमेंट में जुड़ता है। कबीर का सामना यहां एरिया कमांडर राजन मनोज बाजपेयी और जूही (अंजलि पाटील) से होता है। कुछ अर्से बाद कबीर इनका विश्वास हासिल करने में कामयाब होता है। राजन, जूही कबीर अपने ग्रुप के साथ शहर में नक्सली नेता गोविंद सूर्यवंशी ओमपुरी को पुलिस की कस्टडी से छुड़वाने के लिए पुलिस टीम पर हमला करते हैं। नक्सली इस हमले में गोविंद सूर्यवंशी को छुड़ा ले जाते हैं, लेकिन कबीर की मदद से आदिल इस बार राजन को पकड़ने में कामयाब हो जाता है। राजन की गिरफ्तारी के बाद कबीर को इस मूवमेंट को नजदीक से जानने और परखने का मौका मिलता है तो वह आदिल का साथ छोड़ इस मूवमेंट के साथ जुड़ता है।

ऐक्टिंग: नक्सली कमांडर जूही के किरदार में अंजलि पाटील ने जान डाल दी है। अंजिल की तारीफ करनी होगी कि इंडस्ट्री के दिग्गज कलाकारों के बीच उसने अपने अभिनय का लोहा मनवाया। अभय देओल और अर्जुन रामपाल ऐक्टिंग के मापदंड पर एक-दूसरे पर भारी पड़े हैं। इंटरवल के बाद बेशक अभय का अभिनय और निखरा नजर आता है। ओम पुरी परफेक्ट , मनोज बाजपेयी को ज्यादा फुटेज नहीं मिली, लेकिन जब भी पर्दे पर आए छा गए। ईशा गुप्ता बस शो पीस बनकर रह गई हैं।


डायरेक्शन: बतौर निर्देशक प्रकाश झा ने स्क्रिप्ट के साथ पूरा न्याय किया है। उनकी तारीफ करनी होगी कि बॉक्स ऑफिस का मोह उन पर ज्यादा हावी नहीं रहा। फुल होमवर्क, कसी हुई स्क्रिप्ट और घने जंगलों के बीच झा ने फिल्म को शूट किया। शुरुआती पंद्रह मिनट की फिल्म कुछ सुस्त है, समीरा के आइटम नंबर से बचा जा सकता था। अंजलि पाठक सहित फिल्म के लगभग सभी किरदारों से झा ने उनकी क्षमता के मुताबिक बेहतरीन काम लिया है।

संगीत: फिल्म के सभी गानों का फिल्मांकन खूब अच्छा बन पड़ा है। रिलीज़ से पहले फिल्म के दो गाने 'कुंडा खोल', 'टाटा हो या बिड़ला' म्यूजिक चार्ट में टॉप फाइव में शामिल हैं।


क्यों देखें: अगर लीक से हटकर वास्तविकता को दर्शाती फिल्में पसंद करते हैं तो फिल्म आपके लिए है। नक्सलवाद पर बनी बेहतरीन फिल्म, अंजलि पाटील, अभय, अर्जुन की गजब ऐक्टिंग के अलावा सिर्फ एंटरटेनमेंट की खातिर थिएटर का रुख करने वालों की कसौटी पर फिल्म शायद खरी न उतर पाए।
