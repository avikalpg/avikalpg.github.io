ग्लैमर वर्ल्ड में रोमांस के शहंशाह यश चोपड़ा साहब ने रुखसत लेने से पहले एक बार फिर वही अपना बरसों पुराना प्यार का तराना सुनाया, जिसके दम पर उन्होंने अपने 80 साल के सफर में लगभग 55 साल तक फिल्म इंडस्ट्री में अपना सिक्का जमाया। यश चोपड़ा की इस आखिरी फिल्म में आपको एक बार फिर वही सब देखने को मिलेगा, जिसे आपने उनकी पिछली कई फिल्मों में देखा। यंग मेकर्स, जो वेस्टर्न कल्चर के नाम पर बोल्ड और सामाजिक दायरों को तोड़ती प्रेम कहानियों के नाम पर एडल्ट फिल्में बनाते हैं, उन्हें इस फिल्म को देख लव-स्टोरी के इस अंदाज को भी जानना चाहिए।

इस फिल्म की तुलना आप एकता कपूर के उन सीरियलों के साथ कर सकते हैं, जिनमें लीड किरदार कई बार अलग-अलग अंदाज में नज़र आकर कभी हंसाता है तो कभी रुला जाता है। कुछ यही हाल इस लव-स्टोरी के लीड किरदार आर्मी ऑफिसर समर आंनद का है, जो कभी लंदन की हसीन और दिलकश खूबसूरत वादियों में सड़क पर गिटार बजाकर मीरा से अपने प्यार का इजहार करता नजर आता है, तो कभी लेह-लद्दाख में अपनी जान की परवाह किए बिना बम डिफ्यूज़ करता नज़र आ जाता है। फिल्म के हीरो समर की याददाश्त चली जाती है, चूंकि यश साहब के पास सीरियल की तरह हफ्तों नहीं, बल्कि ज्यादा से ज्यादा तीन घंटे का वक्त था सो, उन्होंने अपनी कहानी के हीरो समर आनंद के इन किरदारों को तीन घंटे में समेट तो जरूर दिया, पर शायद भूल गए कि मल्टिप्लेक्स कल्चर के दौर में लगभग साढ़ें तीन घंटे की फिल्मों का क्रेज़ अब लगभग खत्म हो चुका है। पिछले कुछ सालों में डेढ़-दो घंटे की अवधि की फिल्मों का क्रेज़ तेजी से बढ़ा है।

यश चोपड़ा बेहतरीन लोकेशन, किरदारों की खूबसूरती को स्क्रीन पर भव्य अंदाज के साथ पेश करने की आर्ट के बादशाह रहे हैं और यही वजह है कि उन्होंने कहानी की गति जब धीमी हुई तभी स्क्रीन पर ऐसे खूबसूरत नजारों को परोस दिया। कुछ लोग इस फिल्म की तुलना बतौर प्रड्यूसर-डायरेक्टर यश चोपड़ा की पहली फिल्म 'दाग' के साथ कर रहे हैं। राजेश खन्ना, शर्मिला टैगोर और राखी के इर्द-गिर्द घूमती यह फिल्म लव ट्राइऐंगल पर बेस्ड थी, जिसमें ऐक्टर समाज की परवाह किए बिना शर्मिला और राखी के साथ रहता है। बेशक, यश की इस फिल्म को आप लव-ट्राइऐंगल तो कह सकते हैं, लेकिन उन्होंने इस फिल्म के तीसरे किरदार अकीरा राय में नई जेनरेशन की उस लड़की को भी जोड़ा है, जो सोचती है कि आज के युवा सच्चे प्यार का मतलब नहीं जानते। इसीलिए अकीरा को अपनी उम्र से दुगनी उम्र के समर की आंखों में सच्चा प्यार नज़र आता है। ग्लैमर इंडस्ट्री के लेजंड मेकर की इस आखिरी फिल्म की तुलना उनकी पिछली कुछ यादगार फिल्मों से न करके देखें तो इस फिल्म में आपको अपने चहेते फिल्मकार की कई और खूबियां नजर आएंगी।

कहानी: आर्मी ऑफिसर समर आनंद ( शाहरख खान) लेह लद्दाख में तैनात है। समर को पूरी यूनिट जिंदादिली और बहादुर की मिसाल मानती है। दरअसल, किसी भी खतरनाक बम को डिफ्यूज़ करते वक्त वह अपनी सुरक्षा के लिए लाइफ जैकेट वगैरह कुछ नहीं पहनता। समर के साथ कुछ साल पहले ऐसा कुछ हुआ कि अब उसे मौत से डर नहीं लगता। टीवी के लिए डॉक्युमेंट्री बनाने वाली बिंदास और अपनी बनाई अलग दुनिया में जीने वाली अकीरा राय (अनुष्का शर्मा) यहां एक डॉक्युमेंट्री बनाने आती है। समर की जिंदादिली और उसका जिंदगी जीने का अंदाज देखकर अकीरा उसे चाहने लगती है। अकीरा को नई जेनरेशन के युवाओं से कहीं ज्यादा सच्चा प्यार समर आनंद की आंखों में दिखाई देता है। यहां से कहानी फलैशबैक में पहुंचती है, जहां समर आनंद अमीर एनआरआई फैमिली की मीरा थापर (कटरीना कैफ) से प्यार करता है। मीरा भी समर के प्रति आकर्षित है। कुछ कारण है, जो मीरा इस रिश्ते को आगे नहीं बढ़ाना चाहती। इसी दौरान समर आनंद एक भीषण दुर्घटना में बुरी तरह से घायल हो जाता है। मीरा को लगता है समर की इस हालत की जिम्मेदार वही है। मीरा भगवान से दुआ करती है कि अगर समर ठीक हो गया तो वह उसकी जिंगदी से हमेशा-हमेशा के लिए कहीं दूर चली जाएगी। कहानी का तीसरा पार्ट समर की याददाश्त चले जाने से जुड़ा है। फिल्म के प्रति आपकी उत्सुकता कहीं कम न हो जाए, इसलिए हम कहानी का क्लाइमेक्स नहीं बता रहे।

ऐक्टिंग: एक बार फिर किंग खान ने साबित किया कि उन्हें रोमांस का बादशाह क्यों कहा जाता है। इंटरवल से पहले कटरीना के साथ उनके रोमांटिक सीन्स इस फिल्म की यूएसपी हैं। कटरीना कैफ की ब्यूटी को लंदन की लोकेशन पर बेहतरीन कॉस्टयूम में कुछ ऐसा पेश किया है कि आप देखते रह जाएंगे। दूसरी तरफ, बिंदास और अपनी दुनिया में जीने वाली अकीरा के किरदार में अनुष्का शर्मा ऐक्टिंग के मामले में यकीनन कटरीना पर भारी पड़ी हैं।

डायरेक्शन: इंडस्ट्री के लेजंड फिल्ममेकर को सैल्यूट। इस दौर में जब सिल्वर स्क्रीन पर प्यार का अंदाज पूरी तरह से बदल चुका है, उन्होंने एकबार फिर 70- 80 के रोमांटिक दौर को जिंदा कर दिखाया। इंडियन सिनेमा की शान यश चोपडा द्वारा निर्देशित इस आखिरी फिल्म के निर्देशन पर नो कमेंट ।

संगीत: गुलजार साहब के लिखे गाने और ए.आर. रहमान का संगीत, अच्छे संगीत के दीवानों को झूमने का मौका देता है। 'जिया रे जिया रे, जिया हो', 'छल्ला' , 'सांस में तेरी सांस मिली तो मुझे सांस आई' गाने पहले से ही म्यूजिक लवर्स की जुबां पर चढ़े हैं।

क्यों देखें: फिल्म की लंबाई सहित कुछ दूसरी खामियों को नजरअंदाज कीजिए, रोमांस के बादशाह यश चोपड़ा साहब की इस आखिरी फिल्म में एक बार फिर प्यार का एक अलग रंग और जज्बा है। 
