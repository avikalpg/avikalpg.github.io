मसालों से भरपूर ऐक्शन थ्रिलर 'वॉन्टेड' के बाद 'राउडी राठौर' के जरिए ऐक्शन में अपनी महारत साबित कर चुके प्रभुदेवा पिछली बार म्यूजिकल लव स्टोरी 'रमैय्या वस्तावैया' बनाई, लेकिन बॉक्स आफिस पर यह फिल्म कोई खास करिश्मा नहीं कर पाई। एक बार फिर प्रभुदेवा उसी पुराने ट्रैक पर लौटे हैं, जिस पर चलकर उन्होंने बॉलिवुड में कामयाबी का स्वाद चखा। पिछले साल प्रभुदेवा ने जब इस फिल्म को स्टार्ट किया तो फिल्म का टाइटल 'नमक' रखा गया, शूटिंग शेड्यूल पूरा हुआ तो प्रड्यूसर और फिल्म की डिस्टिब्यूशन कंपनी को इस टाइटल में दम नजर नहीं आया। इसके बाद प्रभुदेवा ने 'रैंबो राजकुमार' टाइटल के साथ शूटिंग शेड्यूल स्टार्ट किया। प्रॉडक्शन कंपनी ने जब इस टाइटल को रिजर्व कराने की कवायद शुरू की तो पता लगा रैंबो टाइटल का कॉपीराइट हॉलिवुड के एक नामी स्टूडियो के पास पहले से रिजर्व है, ऐसे में प्रॉडक्शन कंपनी ने बेवजह किसी झंझट में पडने के बजाएं टाइटल को 'रैंबो राजकुमार' के बजाए 'आर... राजकुमार' रखने का फैसला किया।

प्रभुदेवा का कहानी को ट्रीटमेंट देने का अंदाज 70-80 के दशक में अमिताभ बच्चन के साथ कई सुपर हिट फिल्में बना चुके डायरेक्टर मनमोहन देसाई और प्रकाश मेहरा की शैली की याद दिलाती है। 'वॉन्टेड' और 'राउडी राठौर' की तर्ज पर प्रभुदेवा ने इस फिल्म में बॉक्स आफिस पर बिकाऊ सभी चालू मसालों को परोसा है। ऐक्शन के साथ प्रभु ने कॉमिडी और इमोशन का तड़का लगाने की कोशिश की है, लेकिन हट्टे-कट्टे छह से साढ़े छह फीट लंबे गुंडों को जब शाहिद कपूर अपने एक मुक्के से हवा में उड़ाते हैं तो कुछ अजीब लगता है। बेशक, रोमांटिक लवर बॉय वाली इमेज के शाहिद को इस बार अलग लुक में ऐक्शन और खतरनाक स्टंट करते देखना उनके फैंस को पसंद आएगा।

कहानी : राजकुमार उर्फ रोमियो (शाहिद कपूर) गुस्सैल और विद्रोही स्वभाव के साथ-साथ रोमांटिक मिजाज का युवक है। रोमियो एक छोटे से गांव में आता है। इस गांव में शिवराज (सोनू सूद) ड्रग्स का गैरकानूनी कारोबार करता है। शिवराज इलाके में नशे के कारोबार का सबसे बडा सौदागर बनना चाहता है। उसके रास्ते में सबसे बड़ा रोड़ा इसी धंधे में लगा माणिक परमार (आशीष विद्यार्थी) है। एक दिन रोमियो नशे के सामान से भरा एक ट्रक अपने कब्जे में कर लेता है। दूसरी ओर, शिवराज की नजरें पहले से इसी ट्रक पर लगी हुई थी। शिवराज को जब ट्रक लुटने की खबर मिलती है तो वह गुस्से में लाल-पीला होकर रोमियो से मिलता है। रोमियो से मिलने के बाद शिवराज को ऐसे सच का पता लगता है, जिसे जानने के बाद वह रोमियो के साथ हाथ मिला लेता है और दोनों एकसाथ धंधा करने लगते हैं। परमार की भतीजी चंदा को रोमियो चाहता है। इसी बीच शिवराज भी चंदा को चाहने लगता है। प्रेम त्रिकोण, कॉमिडी और ऐक्शन के बीच झूलती यह लव स्टोरी एक ऐसे मोड़ पर पहुंचती है जहां रोमियो और शिवराज एक-दूसरे के दुश्मन बन जाते हैं।

ऐक्टिंग : राजकुमार उर्फ रोमियो के लीड किरदार के लिए यकीनन शाहिद कपूर ने मेहनत की है। लंबे अर्से से स्क्रीन पर रोमांटिक किरदार करते आए शाहिद ने इस बार खतरनाक और हैरतअंगेज स्टंट सीन्स के लिए जबर्दस्त मेहनत की है। सोनाक्षी सिन्हा को इस बार भी करने के लिए वही कुछ मिला जो वह इससे पहले भी कई बार कर चुकी हैं। 'दबंग' की रज्जो को अब अपनी इस इमेज से बाहर निकलना होगा। इस बार भी चंदा के किरदार में सोनाक्षी ने वही किया जो राउडी राठौर, सन ऑफ सरदार जैसी कई मसाला फिल्मों में पहले ही कर चुकी हैं। सोनू सूद अपने किरदार में सौ फीसदी खरे उतरते हैं। लंबे अर्से बाद स्क्रीन पर नजर आए आशीष विद्यार्थी कम फुटेज मिलने के बावजूद अपने किरदार के साथ न्याय करते हैं।

डायरेक्शन : प्रभुदेवा ने एक बार फिर साबित किया कि ऐक्शन और मसाला फिल्में बनाने में उन्हें महारत हासिल है। इस फिल्म में शाहिद से कई हैरतअंगेज, बेहद खतरनाक ऐक्शन सीन प्रभुदेवा जैसा ऐक्शन डायरेक्टर ही करा सकते हैं। गुजरात और मध्य प्रदेश की बेहतरीन आउटडोर लोकेशन के साथ कैमरामैन से प्रभु ने बेहतर काम लिया है। हालांकि, ज्यादा ऐक्शन डालने के चलते प्रभु स्क्रिप्ट के साथ इंसाफ नहीं कर पाए।

संगीत : रिलीज से पहले फिल्म के दो गाने गंदी बात और साड़ी के फॉल सा यंगस्टर्स की जुबां पर हैं।

क्यों देखें : रोमांटिक लवर बॉय शाहिद कपूर को स्क्रीन पर गजब ऐक्शन सीन, सोनू सूद का 'दबंग' के बाद जबर्दस्त ऐक्शन और स्टाइल और बेहतरीन लोकेशन इस फिल्म का प्लस पॉइंट है। कुछ नया या लीक से हटकर फिल्मों के शौकीन रोमियो से मिलकर अपसेट हो सकते हैं।
