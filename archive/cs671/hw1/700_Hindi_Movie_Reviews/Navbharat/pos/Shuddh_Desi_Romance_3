कहानी: शुद्ध देसी रोमांस की कहानी तीन किरदारों रघु (सुशांत सिंह राजपूत), गायत्री (परिणति चोपड़ा) और तारा ( वाणी कपूर) के इर्दगिर्द घूमती है। कहानी जयपुर शहर से शुरू होकर यहीं खत्म होती है। रघु टूरिस्ट गाइड है। यहां आने वाले देसी-विदेशी टूरिस्ट को इस शहर की प्राचीन विरासत और कल्चर की जानकारी मुहैया कराने में अव्वल रघु का नजरिया दूसरों से अलग है। रघु की इस आदत के चलते मैरिज बिजनस से जुड़े ताऊ जी (ऋषि कपूर) भी परेशान हैं, क्योंकि रघु अक्सर अपनी बात पर भी टिका नहीं रह पाता।

गायत्री की सोच जेन नेक्स्ट की है। उसके दिमाग में जो कुछ है, उसे पल भर भी अंदर नहीं रख पाती। इसी कारण गायत्री को उसके नजदीकी भी बोल्ड मानते हैं। रघु और गायत्री के बीच में कुछ-कुछ पकने लगता है। रिजर्व स्वभाव के रघु की नजरों में गायत्री कुछ ज्यादा बोल्ड है। एक दूसरे के करीब आने के बाद दोनों एकसाथ रहते-रहते मैरेज का फैसला भी कर लेते हैं। दूसरी ओर गायत्री खुद इस शादी को लेकर असमंजस में है। शादी के ऐन दिन कुछ ऐसा होता है कि दोनों एक-दूसरे से अलग हो जाते हैं।

गायत्री के जाने के बाद रघु की लाइफ में तारा आती है। तारा से कुछ मुलाकातों के बाद रघु इस बार ताऊ जी की सलाह मानकर उससे शादी करने का फैसला कर ही लेता है। रघु को अब उस पल का इंतजार है, जब वह तारा के सामने अपना प्रपोजल रख सके। रघु अभी तारा के सामने प्रपोजल रख भी नहीं पाता कि एकबार फिर गायत्री उसके सामने आ जाती है। रघु, गायत्री और तारा मिलते हैं और यहीं से कहानी में नया टर्न आता है।

ऐक्टिंग: 'काई पो चे' फिल्म के बाद सुशांत सिंह ने फिर अपने फैंस को निराश नहीं किया है। उन्होंने अपने जीवंत अभिनय से रघु के किरदार को कुछ इस अंदाज में पेश किया है, जिसे देख यंग क्राउड खुद में कहीं-न-कहीं रघु की झलक पाता है। सुशांत ने किस सीन्स भी इस स्टाइल में करने की कोशिश की है, जिनमें अश्लीलता कम-से-कम हो। परिणति चोपड़ा के हिस्से में इस बार फिर ऐसे बोल्ड डायलॉग आए जो उनकी पिछली फिल्म 'इश्कजादे' में उनके किरदार की याद दिलाते हैं। आने वाले दिनों में परिणति को ऐसी बोल्ड इमेज से बाहर आना होगा।

वाणी कपूर ने अपने किरदार को निभा भर दिया है। इस फील्ड में अगर वाणी को लंबा सफर तय करना है, तो उन्हें अभी बहुत कुछ सीखना बाकी है। ऋषि कपूर का जवाब नहीं। साठ साल के करीब पहुंचे ऋषि अपनी दमदार ऐक्टिंग से सभी पर भारी पडे़।

डायरेक्शन: आदित्य चोपड़ा के साथ हैट्रिक मना रहे मनीष शर्मा ने बैंड बाजा बारात, लेडीज वर्सेज रिकी बहल के बाद इस बार शुद्ध देसी रोमांस में यंगस्टर्स की बदलती सोच और उनके बोल्ड नजरिए को मजेदार ढंग से पेश किया है। जयदीप साहनी की कसी हुई स्क्रिप्ट को उन्होंने पूरी ईमानदारी के साथ सिल्वर स्क्रीन पर उतारा है। वह यदि सुशांत के साथ परिणति और वाणी के चुंबनों की बौछार से बचते तो फैमिली क्लास भी इस रोमांस में शामिल होती। जयपुर और जोधपुर की खूबसूरत लोकेशन फिल्म का प्लस पॉइंट है।

संगीत: फिल्म की लीड जोड़ी परिणति और सुशांत पर शूट तेरे मेरे बीच में क्या है, यंगस्टर्स की जुबां पर पहले से है। गुलाबी और मुझे किस कर सकते मजेदार है। फिल्म के एंड में टाइटल सॉन्ग शुद्ध देसी रोमांस थिएटर से बाहर आने के बाद भी जुबां पर आता है।

क्यों देखें: आपको यदि बेवजह मारधाड़, मसाला, ऐक्शन वाली फिल्में पसंद हैं, तो शुद्ध देसी रोमांस आपकी कसौटी पर शायद खरी नहीं उतर पाएगी। वहीं, यंगस्टर्स और हर बार कुछ नया देखने वाली क्लास के साथ मजेदार एंटरटेनमेंट की चाह रखने वाले हैं तो अपसेट नहीं होंगे। छोटे शहर में मिडिल क्लास फैमिली के यंगस्टर्स इस लव ट्राइएंगल को खूब एंजॉय करेंगे। परिणति चोपड़ा और सुशांत की लव केमिस्ट्री गजब की है।
