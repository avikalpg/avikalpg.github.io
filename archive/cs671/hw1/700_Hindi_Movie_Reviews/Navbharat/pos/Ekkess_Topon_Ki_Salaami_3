इस फिल्म की सबसे बड़ी खासियत या फिर खामी यही है कि फिल्म के स्टार्ट होने से पहले ही दर्शक फिल्म का क्लाइमैक्स जान लेते हैं। शायद यही वजह है कि फिल्म हर क्लास की कसौटी पर खरी नहीं उतर पाएगी, खासकर यंगस्टर्स की कसौटी पर। उन्हें ऐसी फिल्में कुछ खास नहीं जम पातीं। यह फिल्म एक ऐसे कॉमन मैन की ख्वाहिश या सपने की कहानी है जिसने जिदंगी भर पूरी लगन और ईमानदारी के साथ अपनी ड्यूटी निभाई। उसका ऐसा करना उसके अपनों को भी पसंद नहीं था। लेकिन जब इसी इंसान ने मरने से पहले अपनी आखिरी ख्वाहिश बताई तो सभी सकते में आ गए। बेशक यह फिल्म ईमानदारी के उस जज्बे को सलाम करती है जो धीरे-धीरे हमारी सोशल लाइफ से गायब हो रहा है। अफसोस फेस्टिवल सीजन के बेहद डल वीक में बिना किसी खास प्रमोशन के रिलीज हुई इस फिल्म को बहुत कम स्क्रीन मिल पाए हैं, ऐसे में यह फिल्म दर्शकों की उस क्लास तक भी नहीं पहुंच पाएगी जो ऐसी फिल्मों को वेलकम करते हैं।

कहानी: पुरुषोत्तम नारायण जोशी (अनुपम खेर) एक सरकारी विभाग में कर्मचारी हैं। जोशी साहब अपना काम पूरी ईमानदारी से निभाते हैं। उनके दो बेटे शेखर जोशी (मनुऋषि चड्ढा) और सुभाष जोशी (दिव्येंदु शर्मा) हैं। इन दोनों की अपने पापा से खास नहीं बनती, सो इनके बीच वैचारिक मतभेद बने रहते हैं। जोशी साहब ने अपने पूरे कार्यकाल में कभी कोई गलत काम नहीं किया, कभी किसी से कुछ गिफ्ट वगैरह तक नहीं लिया, वहीं जब लंबी सर्विस के बाद उनके रिटायरमेंट की बारी आई तो उनके सामने मुसीबतों का पहाड़ खड़ा हो गया। सरकारी विभागों में फैली लालफीताशाही के चक्रव्यूह में फंसे पुरुषोत्तम जोशी की सेहत लगातार गिरने लगती है। इसी बीच एक दिन जोशी साहब इस दुनिया को अलविदा कह देते हैं।

बेशक, जोशी जी का अपने बेटों से वैचारिक मतभेद रहा हो, लेकिन उनकी मौत के बाद बेटों को एहसास होता है कि उनके पिता को वह सम्मान नहीं मिल पाया, जो उन्हें मिलना चाहिए था। ऐसे में दम तोड़ने से पहले जोशी साहब का अपने बेटों से यह कहना कि क्या मेरे मरने के बाद मुझे इक्कीस तोपों की सलामी दिला पाओगे, उन दोनों को झकझोर देता है। अपने पिता की इस आखिरी ख्वाहिश को पूरा करने के लिए शेखर और सुभाष हर मुमकिन कोशिश करते हैं। दोनों ऑनलाइन शॉपिंग साइट्स पर जाकर तोप भी ढूंढ़ भी लेते हैं। अपने पिता को इक्कीस तोपों की सलामी देने के लिए दोनों भाई ऐसा कुछ करते हैं, जिसकी आप कल्पना तक नहीं कर सकते।

ऐक्टिंग: लीड किरदार पुरुषोत्तम लाल जोशी की भूमिका अनुपम खेर के लिए बेहद आसान रही। दरअसल, लंबे अर्से से हर तीसरी फिल्म में नजर आने वाले अनुपम ऐसे कई किरदार पहले भी निभा चुके है। जोशी साहब के बड़े बेटे के किरदार में मनुऋषि खूब जमे। दिव्येंदु शर्मा को अगर इंडस्ट्री में लंबी पारी खेलनी है तो उन्हें ज्यादा मेहनत करनी होगी। नेहा और अदिति शर्मा के पास करने के लिए कुछ खास नहीं था।

डायरेक्शन: रवींद्र गौतम की तारीफ करनी चाहिए कि उन्होंने मूल स्क्रिप्ट में तोड़मरोड़ करने की बजाए पूरी ईमानदारी से कहानी को पेश किया। हां, फिल्म की रफ्तार धीमी है। अगर गौतम चंद सीन्स पर कैंची चलाते तो फिल्म दर्शकों को स्टार्ट टू एंड बांधे रखती।

संगीत: फिल्म का एक गाना घूर-घूर के पहले से कुछ म्यूजिक चार्ट्स में शामिल हो चुका है।

क्यों देखें: पिता-पुत्र के बीच रिश्तों की अच्छी प्रस्तुति, कॉमिडी और इमोशन का अच्छा तालमेल। साफ-सुथरी फिल्मों के शौकीन अपसेट नहीं होंगे। वहीं अगर कुछ नया और चालू मसालों, ऐक्शन, सेक्सी सीन्स देखने के शौकीन हैं, तो आप इस सलामी से दूर ही रहें। 
