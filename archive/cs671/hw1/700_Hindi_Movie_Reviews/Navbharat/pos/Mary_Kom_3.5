प्रियंका चोपड़ा ने अपने अब तक के फिल्मी करियर में 'मैरी कॉम' को सबसे ज्यादा प्रमोट किया। प्रियंका ने इस फिल्म को बॉक्स आफिस पर हॉट केक बनाने की कमान अपने कंधों पर संभाली। रिलीज के पहले दिन ए क्लास सेंटरों में फिल्म को मिली करीब 60 फीसदी की बेहतरीन ओपनिंग का क्रेडिट अकेली प्रियंका को ही जाएगा।

दरअसल, प्रियंका का ऐसा करना दर्शकों में फिल्म का क्रेज बढ़ाने के लिए जरूरी था। यकीनन यह प्रियंका का असर था कि रिलीज से पहले ही तीन राज्यों महाराष्ट्र, झारखंड और यूपी में फिल्म टैक्स फ्री हो गई। टैक्स फ्री का सीधा फायदा फिल्म की बॉक्स ऑफिस पर कलेक्शन को प्रभावित करेगा। करीब दो घंटे की इस फिल्म को देखने के बाद आप प्रियंका चोपड़ा की तारीफ करेंगे, जिन्होंने जबर्दस्त मेहनत करके मैरी कॉम के किरदार को सिल्वर स्क्रीन पर जीवंत कर दिया। यह किरदार प्रियंका को नैशनल अवॉर्ड का सबसे मजबूत दावेदार बना सकता है।

यह मणिपुर के एक छोटे से गांव में रहने वाली मैरी कॉम की कहानी है जिसने अपने दमखम पर कम वक्त में ऐसा मुकाम हासिल कर दिखाया जहां पहुंचने का जज्बा लाखों में किसी एक का होता है। मैरी कॉम के किरदार के लिए प्रियंका चोपड़ा ने ठीक उसी तरह से मेहनत की, जैसे 'भाग मिल्खा भाग' में अपने किरदार के लिए फरहान अख्तर ने की थी। फिल्म के लगभग सभी बॉक्सिंग सीन्स को प्रियंका ने बिना डुप्लीकेट के, खुद अंजाम दिया। बॉक्सिंग रिंग में एक ऐसे ही सीन की शूटिंग के दौरान प्रियंका की आंख की नीचे जोर का पंच लगा, लेकिन मैरी के किरदार में खुद को रंग चुकीं प्रियंका ने शॉट कंपलीट किया।

कहानी: मुक्केबाजी में पांच बार विश्व विजेता रहीं मैंगते चंग्नेइजैंग उर्फ मैरी कॉम पर आधारित इस फिल्म की शुरुआत इंफाल से होती है जहां नागा विद्रोही और आर्म्ड फोर्स आमने-सामने हैं। पूरा शहर दंगों की चपेट में है। शहर में कर्फ्यू लगा है। इसी माहौल में मैरी कॉम का पति ऑनलर (दर्शन कुमार) उसे डिलीवरी के लिए शहर के अस्पताल लेकर जा रहा है। फिर फ्लैश बैक का सहारा लेकर दिखाया जाता है मैरी के स्कूली दिनों से लेकर उसके बॉक्सर कोच मिस्टर सिंह (सुनील थापा) की अकैडमी तक गुस्सैल मैरी का पहुंचना। मैरी का पिता गरीब किसान है, पिता को हरगिज गवारा नहीं कि उसकी बड़ी बेटी बॉक्सर बने। पिता के विरोध के बावजूद मैरी का जोश कम नहीं होता। सुबह पांच बजे उठकर गांव से दूर अकैडमी पहुंचकर बॉक्सिंग सीखने के मैरी के जुनून पर टिकी 'मैरी कॉम' एक नामुमिकन सपने को साकार करने की कहानी है।

ऐक्टिंग: यकीनन यह फिल्म प्रियंका की है। मैरी कॉम के किरदार में प्रियंका ने जान डाली है। पूरी फिल्म प्रियंका के कंधों पर टिकी है। उनकी तारीफ करनी होगी कि स्कूली लड़की के किरदार से लेकर दो बच्चों की बॉक्सर मां के किरदार को प्रियंका ने जीवंत कर दिखाया है। वॉट्स यॉर राशि, फैशन, बरफी के बाद प्रियंका ने एक बार साबित किया कि किरदार की डिमांड हो तो वह कहीं तक जा सकती है। फिल्म के कुछ सीन्स के लिए गंजा होना, बॉक्सिंग के सीन्स में कहीं भी डुप्लीकेट को न लेना, इस फिल्म की कुछ ऐसी बातें हैं जो प्रियंका को नंबर वन बनाती हैं। बॉक्सिंग कोच सिंह के किरदार में नेपाली ऐक्टर सुनील थापा खूब जमे हैं। सुनील की डाइलॉग डिलीवरी, बॉडी लैंग्वेज और स्टाइल गजब की है। बेशक, प्रियंका के पति के किरदार में दर्शन कुमार के पास करने को ज्यादा कुछ नहीं था, लेकिन दर्शन ने कम फुटेज के बावजूद अपनी पहचान दर्ज कराई है।

निर्देशन: भंसाली कैंप की 'ब्लैक' और 'सांवरिया' के आर्ट डायरेक्टर रहे ओमांग कुमार ने बॉक्स आफिस पर बिकाऊ मसालों का मोह छोड़कर स्क्रिप्ट के साथ पूरा न्याय किया है। इंटरवल से पहले कहानी रफ्तार बेहद धीमी रही। फ्लैश बैक का बार-बार इस्तेमाल दर्शकों को अखरता है। वहीं, फिल्म के कुछ दूसरे अहम किरदारों पर अगर ओमांग कुछ ज्यादा तवज्जो देते तो फिल्म और जोरदार बन पाती। कहानी की डिमांड पर फिल्म की ज्यादातर शूटिंग पूर्वोत्तर की आउटडोर लोकेशन पर करके उन्होंने फिल्म को वास्तिवकता के और ज्यादा नजदीक ला दिया।

संगीत: स्क्रिप्ट की डिमांड पर फिल्म में कुछ गाने तो हैं, जिद्दी है दिल का फिल्मांकन बेहतरीन है।

क्यों देखें: प्रियंका का फिल्म के प्रति सर्मपण, एक किरदार को जीवंत बनाने का प्रियंका का गजब जज्बा, जिसे पर्दे पर देखने के बाद आप यकीनन प्रियंका के पक्के फैन हो जाएंगे। अगर अच्छी और लीक से हटकर बनी फिल्मों के शौकीन हैं तो मैरी कॉम को मिलने आप फैमिली और दोस्तों के साथ जाएं। 
