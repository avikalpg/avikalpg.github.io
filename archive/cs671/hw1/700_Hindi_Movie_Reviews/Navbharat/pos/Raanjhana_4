डायरेक्टर आनंद एल. राय ने जब अपनी पिछली सुपर हिट फिल्म 'तनु वेड्स मनु' का सीक्वल बनाने के बजाए रांझना बनाने का फैसला किया, तभी साफ हो गया था इस बार आनंद कुछ नया करने की फिराक में हैं। इन दिनों जब बॉक्स ऑफिस पर कामयाबी का क्रेडिट टॉप हीरो के नाम रहता है तो आनंद की दोनों फिल्मों को नायिकाओं के इर्दगिर्द घूमती फिल्में कहा जा सकता है। स्क्रिप्ट की डिमांड पर आनंद ने तमिल ऐक्टर धनुष को लीड किरदार में लेकर कहानी को मुंबइया चॉकलेटी हीरो से कोसों दूर ऐसी जमीन पर शुरू किया जो फिल्म को वास्तविकता के और ज्यादा नजदीक ले जाती है।

कहानी: बनारस की तंग गलियों में बने घाटों के बीच एक मंदिर में कुंदन (धनुष) की फैमिली तमिलनाडु से आकर सेटल हो चुकी है। इन्हीं तंग गालियों में नन्हा कुंदन अपने सबसे खास दोस्त मुरली (जीशान) और हवलदार की बेटी बिंदिया के साथ दिन भर मौज मस्ती करता है। 10 साल के कुंदन ने पहली बार जब जोया (सोनम कपूर) को देखा तो वह नमाज अता कर रही थी। पहली नजर में उसका दिल जोया पर ऐसा अटका कि स्कूल जाने से लेकर घर आने तक कभी उसने जोया का पीछा नहीं छोड़ा।

उसका नाम जानने के लिए ही कुंदन ने मुहल्ले में जोया से पंद्रह थप्पड़ खाए। जोया के अब्बा को जब इस बारे में पता लगा तो उन्होंने उसे आगे की स्टडी के लिए अपने रिश्तेदार के पास अलीगढ़ भेज दिया। अलीगढ़ से आगे की स्टडी दिल्ली में पूरी करने के बाद जोया जब बनारस पहुंची तो बचपन में उसके प्यार की खातिर अपनी कलई तक काट चुके कुंदन को लगा इस बार उसे अपने दिल की बात बता ही दी जाए। अपने खास दोस्त मुरली की सलाह मानकर कुंदन जोया से अपने प्यार का इजहार करने पहुंचा।

कुंदन कुछ कह पाता, इससे पहले ही जोया ने उसे बता दिया कि दिल्ली में स्टडी के दौरान उसे अकरम (अभय देओल) से प्यार हो गया है। जोया चाहती है कि अकरम से निकाह कराने के लिए कुंदन उसकी फैमिली को राजी करे। बचपन के बाद एक बार फिर जवानी में प्यार में मात खाकर कुंदन ने इस बार फिर कलई तो काट ली लेकिन इस बार उसे अब लग गया कि जोया उसे बस अपना दोस्त मानती है और उसे भी एक अच्छे दोस्त की तरह जोया की मदद करनी चाहिए।

कुंदन अपने मकसद में कामयाब भी हो जाता है। जोया की फैमिली अकरम और जोया के निकाह के लिए राजी हो जाती है, लेकिन इसी बीच ऐसा कुछ होता है कि कुंदन जोया की नजरों में नायक से खलनायक बन जाता है।

ऐक्टिंग : साउथ से आए तमिल एक्टर धनुष ने ठेठ बनारसी छोरे के किरदार के लिए जबर्दस्त मेहनत की है। धनुष ने हिंदी और बनारस की गालियां सीखने के लिए वहीं के लोगों के बीच कई दिन गुजारे। अभय को बेशक फुटेज कम मिली है लेकिन अपनी बेहतरीन ऐक्टिंग से उन्होंने अपने किरदार में जान डाल दी है। सोनम ने स्कूल की लड़की के किरदार से लेकर नुक्कड़ नाटक करने वाली जोया के किरदार को अच्छे ढंग से निभाया है।

इंटरवल से पहले सोनम का किरदार कुछ दबा सा लगता है, लेकिन इंटरवल के बाद सोनम ने अच्छा काम किया। मोहम्मद जीशान ने कुंदन के दोस्त मुरारी के किरदार में जान डाल दी है। थिएटर ग्रुप अस्मिता की शिल्पी मारवाह और अरविंद गौड़ फिल्म में नजर आए।

डायरेक्शन : आनंद एल. राय की स्क्रिप्ट पर अच्छी पकड़ है। बनारस की रियल लोकेशन पर उन्होंने हर किरदार के साथ अच्छी मेहनत की है। इंटरवल के बाद कहानी की रफ्तार सुस्त पड़ती है, लेकिन आखिरी 10 मिनट की फिल्म का जवाब नहीं। आनंद की तारीफ करनी होगी कि उन्होंने हर किरदार को अच्छी फुटेज दी।

संगीत: ए. आर. रहमान का संगीत फिल्म का प्लस पॉइंट है। 'तुम तक' और 'टाइटल ट्रैक' पहले ही हिट हो चुके हैं।

क्यों देखें : एक ऐसी लव स्टोरी जो शुरू से आखिर तक आपको बांधे रखती है। दिल्ली और बनारस की लोकेशन, धनुष और मोहम्मद अयूब की बेहतरीन ऐक्टिंग। इंटरवल के बाद इकतरफा चलती इस लव स्टोरी में राजनीति का पुट अखरता है।
