ड्रेड एक ऐसी फिल्म है, जिसके लगभग हर सीन में जबर्दस्त हिंसा, मारकाट का तांडव नजर आता है। लेकिन इसे डायरेक्टर की स्क्रिप्ट पर जबर्दस्त पकड़ ही कहा जाएगा कि ऐसे दृश्यों से मालामाल इस फिल्म को दुनियाभर में प्रशंसा मिली है।

आमतौर पर ऐसी फिल्मों को थ्री डी में कम ही बनाया जाता है, लेकिन ड्रेड का प्लस पॉइंट भी फिल्म की बेहतरीन थ्री डी तकनीक ही है। फिल्म के एक्शन सीन गजब बन पड़े हैं, तो वहीं फिल्म के प्रमुख कलाकारों ने अपने अभिनय से अपने किरदारों को जीवंत बना दिया है। जुलाई में ओवरसीज में रिलीज इस फिल्म का बिजनेस अच्छा रहा।

कहानी : फिल्म की कहानी अमेरिका के एक ऐसे शहर की है, जहां खूंखार अपराधियों का वर्चस्व है। पूरा शहर धीरे-धीरे अपराध की दलदल में धंसता जा रहा है। इसी शहर की एक 100 मंजिल ऊंची बिल्डिंग में नशे के सबसे बडे़ सौदागर मा-मा (लेना हेडे) का अड्डा है। इसी इमारत में मा-मा के गैंग के हजारों लोग रहते हैं। मा-मा के नशे का सारा कारोबार यहीं से चलता है। इस बिल्डिंग को जरूरत पड़ने पर गैंग के मेंबरों के लिए कवच के तौर पर इस्तेमाल किया जाता है।

पुलिस ऑफिसर जज ड्रेन (कार्ल अर्बन) अपनी सहयोगी एंडरसन (ओलिविया थर्लबाय) के साथ इस बिल्डिंग में आता है। ड्रेड गैंग के एक खास सदस्य को पकड़ लेता है, लेकिन इसकी खबर मा-मा को लग जाती है और वह बिल्डिंग के सभी गेट बंद करवा देती है। मा-मा पुलिस के इन दोनों अफसरों को मरवाने के लिए एक खतरनाक चाल चलती है। वह अपनी कलाई में एक ऐसा ट्रांसमीटर फिट करती है, जो मा-मा के दिल की धड़कने बंद होते ही पूरी बिल्डिंग को खाक में मिला सकता है।

फिल्म के एक्शन सीन बेहतरीन हैं। अंधेरे और बम विस्फोटों के बीच फिल्माए गए थ्री डी सीन देखने लायक हैं। इन दृश्यों को देख लगता है कि बॉलिवुड आज भी थ्री डी तकनीक में हॉलिवुड के मुकाबले बहुत पीछे है। वहीं, लेना हेडे ने मा-मा के किरदार को गजब ढंग से निभाया है। अगर आप एक्शन फिल्मों के शौकीन हैं, तो फिल्म आपके लिए है।
