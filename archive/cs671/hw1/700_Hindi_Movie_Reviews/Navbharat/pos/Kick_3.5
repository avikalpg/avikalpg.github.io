किक को आप सलमान की 'दबंग', 'बॉडीगार्ड', 'एक था टाइगर' और 'जय हो' का एक्सटेंशन कह सकते है। 'किक' का डेविल आपको धूम की याद दिलाता है, तो 'जय हो' में सलमान ने बीइंग ह्यूमन को भी अपने किरदार से जोड़ा है। बेशक शुरू से आखिर तक पूरी फिल्म सलमान के कंधों पर टिकी है, लेकिन ऐसा भी नहीं डायरेक्टर साजिद नाडियाडवाला ने दूसरे किरदारों के करने के लिए कुछ नहीं छोड़ा हो।

'धूम' के जिस किरदार में अभिषेक बच्चन बार-बार कुछ खास नहीं कर पाए ठीक वैसे ही किरदार में रणदीप हुड्डा ने जान डाली। नवाजुद्दीन सिद्दकी जब भी सलमान के सामने आए, हॉल में बैठे दर्शकों की जमकर वाहवाही लूटी। इस फिल्म में सलमान का एक डायलॉग है 'मैं दिल में आता हूं, दिमाग में नहीं।' अगर दो शब्दों में कहा जाए तो सलमान ने इस छोटी सी बात में इस फिल्म और अपने किरदार के बारे में बहुत कुछ कह दिया।

अगर देखने जाएं तो दिल लगाकर देखिए तो इन्जॉय करेंगे, अगर दिमाग लगाया तो टेंशन लेकर बाहर आएंगे। आपकी आंखों को लुभाने वाली बेहतरीन लोकेशन्स, हैरतअंगेज स्टंट, ऐक्शन सीन्स की भरमार, आइटम नंबर का तड़का इस फिल्म में ऐसा हर मसाला मौजूद है जो बॉक्स आफिस पर किसी फिल्म को सुपरहिट कराने का दम रखता है। बेशक किक इस ईद पर सलमान को उनके फैंस से मोटी ईदी दिलवाने का दम रखती है।

और हां, अगर आप इस फिल्म को फुटबॉल में लगने वाली किक से जोड़ रहे हैं, तो आप गलत हैं। यह एक किक है जिसे हर कोई चाहता है। करीब 4,000 स्क्रीन पर रिलीज किक अब तक की सबसे बड़े पैमाने पर रिलीज हुई फिल्म है जो ओवरसीज में भी 700 स्क्रीन पर रिलीज हुई। फिल्म को जिस क्लाइमेक्स के साथ खत्म किया गया उससे यहीं लगता है अगर आने वाले दिनों में यशराज बैनर की धूम सीरीज की तर्ज पर साजिद नाडियाडवाला की किक सीरीज स्टार्ट होगी।

कहानी: दिल्ली का देवीलाल उर्फ डेविल (सलमान खान ) जीनियस है। डेविल अपनी लाइफ में हर पल नया रोमांच चाहता है। दिल्ली की सड़कों पर थ्री वीइलर चलाने वाले देवी की लाइफ में टर्न उस वक्त आता है जब उसकी मुलाकात डॉक्टर सान्या (जैकलीन फनार्डींज) से होती है। सान्या देवीलाल की अजीब-अजीब हरकतें देखकर हैरान है। अपने पापा (मिथुन चक्रवर्ती) के साथ टल्ली होने तक दारू पीने वाली इस बाप-बेटे की जोड़ी को सान्या बेहोशी की हालत में घर छोड़ने जाती है।

यहीं पर देवीलाल की मां (अर्चना पूरण सिहं) से मिलकर सान्या को दारू में टल्ली रहने वाले देवीलाल का दूसरा रूप दिखाई देता है। देवी अब तक बत्तीस से ज्यादा नौकरियां छोड़ चुका है, हर बार उसका नौकरी छोड़ने की वजह सही किक का ना मिल पाना होता है। कुछ मुलाकातों के बाद सान्या को देवी से प्यार हो जाता है, लेकिन वह चाहती है कि देवी अपने करियर पर ध्यान दे। सान्या चाहती है देवीलाल कहीं टिककर अच्छी नौकरी करे, लेकिन ऐसा हो नहीं पाता। इसके बाद इन दोनों के बीच ब्रेकअप हो जाता है। देवी और सान्या को अलग-अलग हुए एक साल बीत चुका है।

सान्या के पापा (सौरभ शुक्ला) अब अपनी बेटी की शादी जांबाज पुलिस अफसर हिमांशु त्यागी (रणदीप हुडा) से तय करते हैं। एयरपोर्ट पर हिमांशु और सान्या मिलते हैं। पहली मुलाकात में हिमांशु सान्या को बताता है कि उसे लंबे अर्से से खतरनाक चोर डेविल की तलाश है जो हर बार उसे चकमा देकर करोड़ों की चोरी करके फरार हो जाता है। यहीं से शुरू होता है चोर-पुलिस के बीच का लंबा का खेल जो आखिर तक चलता है।

हिमांशु, सान्या और डेविल की इस कहानी में एक अहम किरदार भ्रष्ट होम मिनिस्टर (विपिन शर्मा) के भतीजे शिव (नवाज़ुद्दीन) का भी है, जिसने बरसों पहले देवीलाल को डेविल बनने पर मजबूर किया।

ऐक्टिंग : देवीलाल और डेविल दोनों ही किरदार में सलमान सौ फीसदी परफेक्ट हैं। 'जय हो' में कुछ मुरझाए से नजर आए सलमान इस बार फ्रेश और सौ फीसदी एनर्जी के साथ स्क्रीन पर हैं। ऐक्शन, डांस और ऐक्टिंग तीनों ही फील्ड में सलमान नंबर वन रहे। रणदीप हुडडा और नवाजुद्दीन दोनों ने अपने अपने किरदारों को बेहतरीन ढंग से निभाया। वीर के बाद एकबार फिर सलमान के पापा बने मिथुन बस ठीकठाक रहे। अर्चना पूरण सिहं ने वही कुछ किया जो कॉमिडी शो में करती नजर आती हैं। जैकलीन के करने के लिए बहुत कुछ नहीं था, इसके बावजूद जैकलीन ने डॉक्टर सान्या के किरदार को कहीं कमजोर नहीं पड़ने दिया।

डायरेक्शन : साजिद नाडियाडवाला ने कंप्लीट होम वर्क के बाद ही डायरेक्शन की फील्ड में आए, लेकिन ना जाने क्यूं क्लाइमेक्स को बेवजह लंबा खींचा। ऐक्शन स्टंट सीन्स का जवाब नहीं। वहीं साजिद की तारीफ करनी होगी कि उन्होंने सलमान के इर्द-गिर्द घूमती इस कहानी में रणदीप हुडडा और नवाजुद्दीन के किरदार को कमजोर नहीं पड़ने दिया। दिल्ली और विदेश की लोकेशन पर साजिद ने कैमरामैन से बेहतरीन काम लिया है।

संगीत : फिल्म के दो गाने 'मैंनू यार ना मिले तो मर जांवां' और 'जुमे की रात है' पहले से हिट है। फिल्म के बाकी गानों का फिल्मांकन भी बेहतरीन हुआ है।

क्यों देखें: सलमान के फैंस हैं और टेंशन लेने नहीं, टेंशन भगाने और एंटरटेनमेंट करने के मकसद से थिएटर जाते हैं, तो सलमान की किक आपको जरा भी अपसेट नहीं करेगी। हां, लीक से हटकर और हर बार कुछ नया देखने वाली क्लास के लिए किक में ज्यादा दम नहीं है।
