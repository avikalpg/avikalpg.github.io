अस्सी के दशक में सलमान खान को रातोंरात स्टार बनाने वाली राजश्री बैनर की म्यूजिकल लव स्टोरी 'मैंने प्यार किया' ने बॉक्स ऑफिस पर कमाई के नए रेकॉर्ड बनाए। ऐक्टर-कोरियोग्राफर प्रभुदेवा जब नब्बे के दशक में डायरेक्टर बने तो उन्होंने अपने करियर की शुरुआत राजश्री बैनर की इसी फिल्म को तेलुगू में कुछ अलग स्टाइल में बनाकर की। ऐसे में नामी स्टार्स के कई मेगा बजट फिल्में बना चुके प्रड्यूसर कुमार तौरानी के बेटे गिरीश कुमार तौरानी ने भी स्टार संस के ट्रेंड में हीरो बनने की जिद पकड़ी तो भला पापा कैसे ना कर पाते? अपनी नई फिल्म के हीरो से मिलने के बाद प्रभुदेवा को लगा कि चॉकलेटी इमेज के गिरीश कुमार के साथ ऐक्शन फिल्म बनाना आसान नहीं, सो उन्होंने अपनी पहली तेलुगू फिल्म को हिंदी में गिरीश के साथ बनाने का फैसला किया। आज की जेनरेशन ने जिसने मैंने प्यार किया नहीं देखी, उन्हें बेशक ताजगी का एहसास हो लेकिन अगर आपने सलमान स्टारर इस फिल्म को देखा है तो आपके सामने नई बोतल में पुरानी वाइन परोसकर सामने पेश की गई है।

कहानी : एक छोटे से गांव में रहने वाले रघुवीर (सोनू सूद) की दुनिया उसकी इकलौती बहन सोना (श्रुति हसन) तक सिमटी है। बरसों पहले रघुवीर अपनी मां की मौत के बाद अपनी छोटी सी बहन को गोद में लिए गांव से सटे रेलवे स्टेशन के स्टेशन मास्टर श्रीकांत भार्गव (विनोद खन्ना) के पास आया था। एक दिन सोना के बचपन की सहेली अपनी शादी में सोना को अपने साथ ले जाती है। यहीं पर सोना की मुलाकात ऑस्ट्रेलिया से अपनी मां अश्विनी (पूनम ढिल्लो) के साथ आए राम (गिरीश कुमार) से होती है। राम के पापा सिद्धार्थ (रणधीर कपूर) का नाम ऑस्ट्रेलिया के टॉप पांच सौ रईसों की लिस्ट में शामिल हैं। शादी की रस्मों के बीच सोना और राम अक्सर एक-दूसरे से उलझते रहते हैं। यहीं चंद खट्टी-मीठी तकरारों के बाद दोनों एक-दूसरे को चाहने लगते है। वहीं, राम की मां उसकी शादी शहर के रईस और एक्स मिनिस्टर जयप्रकाश (नासेर) से करने की जुबान दे देती है। राम की मां को जब राम और सोना के प्यार की खबर लगती है तो वह सोना को खूब खरीखोटी सुनाती है, इसी दौरान रघुवीर वहां आ जाता है। राम की मां और उसकी फैमिली से अपमानित होकर दोनों वहां से अपने गांव लौट जाते हैं। राम को जब सोना और राम के अपमानित होने की खबर लगती है तो वह मां के साथ ऑस्ट्रेलिया ना लौटकर सोना के गांव पहुंच जाता है।

ऐक्टिंग: गांव की सीधी-सादी लड़की के किरदार में श्रुति खूब जमी है। वहीं गिरीश कुमार इस फिल्म का माइनस पॉइंट है।

डायरेक्शन : प्रभुदेवा ने अपनी ऐक्शन डायरेक्टर वाली इमेज से दूर हटकर इस बार म्यूजिकल लव स्टोरी पर काम किया। बेशक, कहानी और किरदारों में नयापन नहीं इसके बावजूद उन्होंने कहानी की रफ्तार को धीमा नहीं होने दिया।

संगीत : सचिन-जिगर का म्यूजिक फिल्म का प्लस पॉइंट है। आतिफ असलम का गाया जीने लगा हूं, पहले से ज्यादा, लगभग हर म्यूजिक चार्ट में टॉप फाइव में होने के साथ साथ यंगस्टर्स की जुबां पर है।

क्यों देखें : सिंपल लव स्टोरी जिसमें इंटरवल तक राजश्री बैनर की फिल्मों में नजर आने वाली शादी की रस्में नजर आती हैं। श्रुति हसन और सोनू सूद की बेहतरीन ऐक्टिंग। अगर आप लीक से हटकर कुछ नया देखने के शौकीन हैं आपकी कसौटी पर फिल्म खरी नहीं उतरेगी।
