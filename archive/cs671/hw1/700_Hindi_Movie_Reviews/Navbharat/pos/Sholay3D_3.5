डायरेक्टर केतन मेहता को पिछले साल शोले के डायरेक्टर रमेश सिप्पी के ग्रैंडसन साशा सिप्पी ने करीब साढे तीन घंटे लंबी इस पूरी फिल्म को 3डी तकनीक में बदलने के लिए अप्रोच किया। उस वक्त केतन ने साशा को समझाया बॉलिवुड की अब तक 3डी में बनी फिल्में दो से ढाई घंटे अवधि के बीच रही है, ऐसे में 207 मिनट की शोले को टोटली 3डी में तब्दील करना आसान टास्क नहीं होगा। खैर जब केतन को लगा साशा अपना फैसला नहीं बदलने वाले तब उन्होंने अपने माया स्टूडियो में इस प्रोजेक्ट पर काम शुरू किया। पर्दे पर सिर्फ एक सेकंड में नजर आने वाले 3डी सीन के लिए 24 फ्रेम बनाए जाते है, यानी 207 मिनट की शोले को 3डी करने के लिए 2.80 लाख फ्रेम बनाए गए।

करीब चार दशक पहले बॉक्स ऑफिस पर कमाई और कामयाबी का इतिहास रच चुकी शोले 3-डी में दर्शकों के सामने पहुंची है। दिल्ली, यूपी सहित देश भर के लगभग सभी मेजर सेंटरों पर शुक्रवार को फिल्म प्रदर्शित की गई। शोले 3डी ने पहले दिन टिकट खिड़की पर पचास से साठ फीसदी का बिजनेस करके उन आलोचकों को करारा जवाब दिया जो चालीस साल बाद दोबारा आ रही शोले 3डी को प्रॉडक्शन कंपनी के लिए घाटे का सौदा बता रहे थे। 70 एमएम के विशाल स्क्रीन पर आंखों पर 3डी का रंगीन चश्मा पहने जब आप रामगढ़ वालों के बीच गब्बर सिंह से खौफ के सीन देखेंगे तो एकबारगी हतप्रभ रह जाएंगे। यूं तो इस यादगार फिल्म में बाइस से ज्यादा ऐसे सीन है जो 3डी में कहर ढाते है, लेकिन हम आपको शोले के उन चंद बेहतरीन 3 डी सीन के बारे में बताते है जिनका जवाब नहीं-

1. ठाकुर ( संजीव कुमार) द्वारा मालगाड़ी में वीरू-जय को लेकर जाने वाले सीन के बाद ट्रेन पर डकैती का सीन। करीब नौ मिनट लंबे इस सीन में 3डी इफेक्टस गजब ढाते है। डाकुओं की ओर से निकलती गोलियों के बीच ट्रेन की छत पर फिल्माएं फाइट सीन देखकर एकबारगी तो आप भी कहीं अपने हाथ-पांव न चलाने लगे।

2. गब्बर सिंह ( अमजद खान) का एंट्री सीन जहां वह रामगढ से मार खाने के बाद लौटे अपने तीन साथियों को ठहाकों के बाद गोलियों से उड़ाता है। गब्बर की गोली के बाद कालिया और गब्बर गैंग के दो डाकुओं का हवा के बीच गिरने वाले सीन में ठहाकों वाले सीन का साउंड इफेक्ट और थ्री डी के चश्मे से गब्बर को हाथों में खैनी रगड़ने का सीन देखने लायक है।

3. रामगढ़ में वीरू का पानी की टंकी पर चढकर बसंती से अपने प्यार का इजहार करने वाले सीन में दारू की बोतल लिए वह आपको अपने पास नजर आएगा।

4. गब्बर के डाकू गैंग से बसंती का अपने तांगे में बचकर निकलना और तेज रफ्तार से भागते तांगे को खींच रही धन्नो ( घोड़ी) पर चाबुकों की बौछार के बीच तांगे का पहिया निकलने वाले सीन का 3डी इफेक्ट किसी से कम नहीं।

5. होली के दिन गब्बर का रामगढ़ पर अटैक, फाइट सीन के बीच गब्बर की आंखों में जय द्वारा रंग डालने वाले सीन देख आपको लगेगा जैसे किसी ने आपकी आंखों में रंग डाल दिया हो।

6. गब्बर के अडडे पर बसंती का 'जब तक है जान मैं नाचूंगी...' पर डांस करने के दौरान डाकुओं द्वारा दारू की बोतलें तोड़ना, कांच पर खून से लथपथ नंगे पांव पर बसंती का नाच। इस सीन के लिए तकनीकी टीम को सबसे ज्यादा मेहनत करनी पड़ी।

7. रामगढ़ में गब्बर का ठाकुर के पूरे परिवार को गोलियों से भूनने वाले सीन में ठाकुर की एंट्री के सीन में थ्रीडी तकनीक से आप ठाकुर के गुस्से का एहसास कर सकते है।

इन सीन्स के अलावा वीरू का बसंती को बंदूक चलाने की ट्रेनिंग वाला सीन ,फिल्म के क्लाइमेक्स में वीरू और जय का गब्बर के गैंग से भिड़ना जैसे कई ऐसे सीन है जो थ्रीडी तकनीक में देखने लायक हैं। 
