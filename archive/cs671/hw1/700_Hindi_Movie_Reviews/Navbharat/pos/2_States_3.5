कुछ अर्से पहले तक 70 के दशक में आई कमल हासन और रति अग्निहोत्री स्टारर 'एक दूजे के लिए' से इस फिल्म की तुलना की जा रही थी। ऐसा माना जा रहा था कि चेतन भगत के मशहूर उपन्यास 2 स्टेट्स पर आधारित इस फिल्म को प्रड्यूसर और डायरेक्टर बॉक्स आफिस की डिमांड कहकर उपन्यास में कुछ बदलाव करेंगे, लेकिन ऐसा नहीं हुआ। चेतन की लिखे उपन्यास पर बनी इस फिल्म की पृष्ठभूमि कहीं ना कहीं पिछली फिल्म की याद दिलाए, लेकिन इस कहानी में नयापन और जेन एक्स को टिकट खिड़की पर खींचने वाला बहुत कुछ है। वहीं, फिल्म देखकर आप यकीनन चेतन भगत की तारीफ किए बिना नहीं रह पाएंगे, जिन्होंने अपनी पर्सनल लाइफ से जुड़ी कई ऐसी बातें भी हर किसी के साथ शेयर करने का हौसला जुटाया है, जिसे हर कोई छुपाए रखना चाहता है। ऐसा भी नहीं कि डायरेक्टर ने चेतन के लिखे उपन्यास को बिना किसी बदलाव के पूरी तरह से स्क्रीन पर उतारा है, यकीनन जब आप किसी बात को कैमरे के सामने पेश करते हैं तो कुछ बदलाव बनते हैं। निर्देशक अभिषेक वर्मा ने भी यहां कुछ अलग करने की पहल की है। दिल्ली, चेन्नै, अहमदाबाद के बीच पनपती कृष मल्होत्रा और अनन्या की इस लव स्टोरी में बहुत कुछ वही है, जो बरसों पहले बेहद सादगी से 'एक दूजे के लिए' में पेश किया जा चुका है। पिछली बार की तरह इस बार भी इन दोनों की लव स्टोरी में विलन दूसरा कोई नहीं, बल्कि इन दोनों की अपनी फैमिली है। हां, जब ऐसा ही कुछ रीयल लाइफ में चेतन भगत के साथ बीता तो उन्होंने इस आपबीती को 2 स्टेट्स में सचाई की चाशनी में कुछ ऐसे ढंग से परोसा, जो दर्शकों की हर क्लास को सीट से बांधने का दम रखता है।'

कहानी: दिल्ली की ठेठ पंजाबी फैमिली के कृष मल्होत्रा (अर्जुन कपूर) और तमिल फैमिली की अनन्या रंगनाथन (आलिया भट्ट) एक दूसरे को यह जानते हुए भी चाहते है कि शादी के लिए उन्हें अपनी-अपनी फैमिली को राजी करना आसान नहीं होगा। कृष को अपनी मां किरण (अमृता सिंह) से बेहद लगाव है। बचपन से कृष ने अपने पिता विक्रम (रॉनित रॉय) को अपनी मां के साथ झगड़ते और शराब के नशे में धुत ही देखा। यही वजह है कि कृष और उसके पापा के बीच की दूरियां लगातार बढ़ती ही गईं। कृष चाहता है कि वह अपनी मां की रजामंदी से शादी करे। वहीं, अनन्या को भी अपनी फैमिली की मर्जी के खिलाफ या भागकर शादी करना हरगिज गवारा नहीं। कृष इस सचाई को भी अच्छी तरह से जानता है कि उसकी ठेठ पंजाबन मां किसी भी सूरत में तमिल लडकी को अपनी बहू के रूप में स्वीकार नहीं करेगी। कुछ यही हाल अनन्या का भी है। अहमदाबाद से पढ़ाई पूरी करके कृष ना चाहते हुए भी मां के साथ दिल्ली आ जाता है और अनन्या को अपने होम टाउन चेन्नै में ही अच्छी सर्विस मिल जाती है। दिल्ली आकर कृष एकबार फिर से अपने मां-बाप की दूरियों और उनके बीच हर रोज के झगड़ों से परेशान होकर चेन्नै के एक बैंक में नौकरी कर लेता है। दरअसल, कृष के चेन्नै आने का मकसद अनन्या के परिवार का दिल जीतना है। इस मिशन में अनन्या भी कृष के साथ है।

ऐक्टिंग: अर्जुन कपूर और आलिया भट्ट के बीच की केमिस्ट्री बेहतरीन है। वहीं अगर नंबर वन की बात करें तो हाई-वे के बाद एकबार फिर आलिया ने अपने किरदार को जीवंत कर दिखाया है। आधुनिक विचारों की ऐसी तमिल लडकी, जो अपने प्रेमी और परिवार के बीच की एक मजबूत कड़ी है। इस किरदार में आलिया ने बेहतरीन अभिनय किया है। अर्जुन कपूर अपने रोल में फिट रहे। लंबे अर्से बाद पर्दे पर नजर आईं अमृता सिंह शुरू से अंत तक सभी की तारीफें बटोरती हैं। अनन्या की मां के रोल में रेवथी डायरेक्टर की बेहतरीन चॉइस रहीं। रॉनित राय ठीक-ठाक रहे।

निर्देशक: यंग डायरेक्टर अभिषेक वर्मन की तारीफ करनी होगी, जिन्होंने इस धीमी गति से आगे बढ़ती कहानी को कहीं भी कमजोर नहीं पड़ने दिया। स्क्रिप्ट पर उनकी पूरी पकड़ है। यही वजह है लगभग ढाई घंटे कहानी लगातार आगे खिसकती है। बेहतरीन लोकेशन पर शूटिंग के अलावा उन्होंने हर कलाकार से अच्छा काम लिया। हां, वर्मा चाहते तो इंटरवल से पहले दस मिनट की फिल्म पर कैंची चला देते तो अच्छा रहता।

संगीत: फिल्म के माहौल पर सभी गाने फिट हैं। इन सभी गानों का फिल्मांकन बेहतरीन है। फिल्म के दो गाने पहले से कई म्यूजिक चार्ट में नबंर फाइव की लिस्ट में हैं।

क्यों देखें: आलिया की एकबार फिर गजब ऐक्टिंग और अमृता सिंह का लाजवाब अभिनय आपके दिल को छू लेगा। पंजाबी और तमिल कल्चर की बेहतरीन झलक। वहीं, टोटली एंटरटेनमेंट, मारामारी के शौकीन शायद अपसेट हों। 
