बॉलिवुड के दो दिग्गजों शाहरुख खान-अजय देवगन के बीच शुरू हुई जंग का फैसला तो बॉक्स ऑफिस पर होगा। लेकिन, दोनों अपनी फिल्म के बेहतरीन होने का दावा कर रहे हैं। अजय देवगन की इस फिल्म को आप चटपटे मसालों की चाट कह सकते हैं। अजय के साथ इससे पहले 'अतिथि तुम कब जाओगे' बना चुके डायरेक्टर अश्विनी धीर की इस फिल्म से नया या लीक से हटकर देखने की चाह में थिएटर का रुख करने वाली क्लास अपसेट हो सकती है। लेकिन, 'गोलमाल', 'वॉन्टेड', 'दबंग', 'बोल बच्चन' और 'बॉडीगार्ड' अगर आपकी कसौटी पर खरी उतरी हैं तो यह फिल्म भी आपके लिए पैसा वसूल है।

अजय देवगन ने इस फिल्म में एक बार फिर वही सभी कुछ परोसा है, जिनकी उनके फैंस अब उनसे उम्मीद करते हैं। जबर्दस्त कॉमिडी, गजब ऐक्शन, थ्रिल, रोमांस का साफ-सुथरा तड़का फिल्म के प्लस पॉइंट है। मौज-मस्ती की चाह में थिएटर आने वाली क्लास को यह फिल्म पसंद आएगी। अजय की पिछली फिल्म 'बोल बच्चन' देश भर में 2300 से ज्यादा थिएटरों में लगी थी तो इस फिल्म को 1700 थिएटर ही मिले हैं।

कहानी : जस्सी रंधावा (अजय देवगन) लंदन से पंजाब में अपने गांव पुश्तैनी जमीन का सौदा करने आया है। जस्सी को यह पता नहीं है कि गांव में उसके परिवार की संधू खानदान से पुश्तैनी रंजिश है। संधू खानदान के बड़े बेटे बिल्लू ( संजय दत्त) ने रंधावा खानदान के आखिरी वारिस जस्सी को मारने की कसम उस वक्त खाई थी, जिस वक्त वह परमीत (जूही चावला) के साथ हो रही अपनी शादी के आधे फेरे ले चुका था। परमीत की बिल्लू से शादी तो नहीं हो पाई, लेकिन वह पच्चीस साल बाद भी बिल्लू के साथ अपने बाकी बचे फेरे पूरे होने और उसकी बीवी बनने की आस में उसी के घर में है।

घर में आए दुश्मन को भी आंखों पर बिठाने की परंपरा संधू खानदान की है और बिल्लू भी इसे निभा रहा है। हालात कुछ ऐसे बनते हैं कि गांव आने के बाद जस्सी संधू के घर आता है। दरअसल, ट्रेन में संधू की मुलाकात संधू फैमिली की लाडली मीत (सोनाक्षी सिन्हा ) से हुई और पहली मुलाकात में जस्सी उस पर दिल हार बैठता है। बिल्लू अब इस बात को जान चुका है कि उसके घर में उसका सबसे बड़ा दुश्मन है, लेकिन अपने खानदान की परंपरा की खातिर वह उसे मार नहीं सकता।

ऐक्टिंग: जस्सी के किरदार में अजय देवगन फिट हैं। जस्सी और बिल्लू के बीच गजब का तालमेल है। सोनाक्षी अपने लुक में पक्की पंजाबन लगी हैं, लेकिन डायलॉग डिलीवरी में तीन पंजाबियों अजय, संजय और जूही चावला के सामने बेहद कमजोर पड़ती हैं। सलमान का कैमियो रोल और उनका आइटम नंबर अजय की इस फिल्म के साथ सलमान के फैंस को भी जोड़ेगा।

निर्देशन: अश्विनी धीर की कहानी और किरदारों पर स्टार्ट टू एंड अच्छी पकड़ है। धीर ने फिल्म की रफ्तार को कहीं भी धीमा नहीं होने दिया कि हॉल में बैठा दर्शक कहानी के बारे में सोचने लगे। पटियाला की खूबसूरत लोकेशन के साथ संजय-अजय पर फिल्माए ऐक्शन सीन्स पर धीर की पकड़ है। मगर, फिल्म के कुछ किरदारों को बेवजह चीखते-चिल्लाते दिखाने की वजह समझ से परे है।

संगीत: इस फिल्म के साथ तीन म्यूजिक डायरेक्टर जुडे़ हैं। यही वजह है कि फिल्म के तीन गाने - पो, पो, रानी तू मैं राजा, सन ऑफ सरदार टाइटल सॉन्ग - म्यूजिक चार्ट में टॉप पर हैं।

क्यों देखें : फुल एंटरटेनमेंट, सलमान का आइटम नंबर, अजय के हैरतअंगेज स्टंट के साथ थिरकाता म्यूजिक इस फिल्म की यूएसपी है। कहानी में कुछ नयापन देखने या लीक से हटकर गंभीर फिल्म देखने के शौकीनों की कसौटी पर फिल्म फिट नहीं उतरेगी।
