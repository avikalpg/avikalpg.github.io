अक्सर किसी हस्ती की बायॉग्रफ़ी पर फिल्म बनाने की परमिशन के लिए प्रॉडक्शन कंपनी को मोटी रकम चुकानी होती है। लेकिन मिल्खा सिंह स्क्रिप्ट से इतना प्रभावित हुए कि उन्होंने एक रुपये की टोकन मनी लेकर फिल्म बनाने की इजाजत दे दी। इस फिल्म की स्क्रिप्ट पूरी होने के बाद लीड किरदार मिल्खा सिंह के लिए सबसे पहले अक्षय कुमार को अप्रोच किया गया था। अक्षय भी इस किरदार को करना चाहते थे, लेकिन स्क्रिप्ट देखकर उन्होंने कहा, मुझे मिल्खा सिंह बनने के लिए जितना वक्त चाहिए, उतना मैं नहीं निकाल पाऊंगा। अब जब स्क्रीन पर मिल्खा बने फरहान अख्तर नजर आते हैं, तो उन्हें देखकर लगता है कि इस रोल को अक्षय भी शायद इतना अच्छा नहीं निभा पाते। फरहान का मिल्खा के किरदार के लिए 100 पर्सेंट समर्पण के अलावा पंजाब, दिल्ली ऑस्ट्रेलिया की बेहतरीन लोकेशन, बैकग्राउंड म्यूजिक इस फिल्म के प्लस पॉइंट हैं।

कहानी: कहानी की शुरुआत रोम से होती है। 1960 में यहां हुए ओलिंपिक में बिजली की रफ्तार से अपनी मंजिल की और दौड़ता मिल्खा सिंह (फरहान अख्तर) एक पल पीछे मुड़कर क्या देखता है कि तकदीर उससे रूठ जाती है। यहीं से शुरू होता है मिल्खा की खट्टी-मीठ्ठी यादों का सफर, जहां उसने अपनों को खोने का दुख झेला है। भारत-पाक बंटवारे के दौर में दंगाइयों के हाथों अपनी फैमिली का खून बहते भी देखा है। मिल्खा पहली बार खुद नहीं भागा, बल्कि उसे उसके अपनों ने उस वक्त भागने को कहा जब दंगाई मिल्खा के अपनों के खून की होली खेल रहे थे।

बंटवारे के इस खूनी दौर में जान बचाकर दिल्ली पहुंचे मिल्खा को किस्मत ने एक रिफ्यूजी कैंप में अपनी बहन (दिव्या दत्ता) से मिला दिया। दिल्ली से सटे शाहदरा में अपनी बहन के घर रहते हुए मिल्खा का दिल लाइन पार रहने वाली निर्मल कौर (सोनम कपूर) पर आ गया। निर्मल से प्यार हुआ तो उसके कहने पर ईमानदारी की जिंदगी जीने और कुछ बनने की चाह में मिल्खा फौज में भर्ती हो गया। फौज में आकर उसे पहली बार एहसास हुआ कि वह अच्छा ऐथलीट बन सकता है। मिल्खा के इस टैलंट को पहली बार पहचाना फौज के कोच (पवन मल्होत्रा) ने। मिल्खा ने अपने सपने को साकार करने के लिए काफी पसीना बहाया, ट्रैक पर जख्मी पांवों से दौड़कर भी देश को कई पदक दिलवाए।

ऐक्टिंग: मिल्खा सिंह के किरदार को फरहान ने कई महीने की ट्रेनिंग और पसीना बहाकर जीवंत कर दिखाया है। इस किरदार को निभाने से पहले फरहान कई बार मिल्खा से मिले। उनसे मिली टिप्स के दम पर फरहान ने इस किरदार को बेहतरीन ढंग से निभाया है। मिल्खा की बहन के रोल में दिव्या दत्ता ने जमकर वाहवाही बटोरी। सोनम कपूर कुछ पल के लिए आईं और फिल्म में रोमांस का तड़का लगाकर गायब हो गईं। अन्य कलाकारों में पवन मल्होत्रा और मिल्खा के बचपन का किरदार निभाने वाले मास्टर जबतेज सिंह अपनी छाप छोड़ने में कामयाब रहे हैं।

डायरेक्शन: राकेश मेहरा ने स्क्रिप्ट के साथ पूरा न्याय किया है। भारत-पाक बंटवारा, 50-60 के दशक का माहौल दिखाने में मेहरा पूरी तरह से कामयाब रहे हैं। इंटरवल के फौरन बाद कहानी की रफ्तार उस वक्त कुछ थम सी जाती है, जब मिल्खा विदेश जाते हैं। मेहरा की तारीफ करनी होगी कि उन्होंने कैमरामैन से बेहतरीन काम लिया। वहीं, अगर मेहरा चाहते तो एडिटिंग के वक्त 15 से 20 मिनट की फिल्म आसानी से कम की जा सकती थी।

संगीत: फिल्म का म्यूजिक माहौल पर पूरी तरह से फिट है। बैकग्राउंड म्यूजिक बेहतरीन है। 'जिंदा है तो प्याला भर ले...' रिलीज से पहले कई म्यूजिक चार्ट में टॉप फाइव पर है। इस गाने का फिल्मांकन भी बेहतरीन है।

क्यों देखें: फ्लाइंग सिख मिल्खा सिंह को और नजदीक से जानना है, तो मिस न करें। किरदार के प्रति फरहान अख्तर का समर्पण, जबर्दस्त मेहनत इस फिल्म का प्लस पॉइंट है। सिर्फ एंटरटेनमेंट, मारधाड़, मसाला, हॉट फिल्मों के शौकीनों की कसौटी पर फिल्म शायद खरी न उतरे। इस वीकेंड पर फैमिली के साथ बेहिचक मिल्खा से मिलने जाएं, अपसेट नहीं होंगे। देश की एक महान हस्ती पर बनी इस फिल्म से एंटरटेनमेंट टैक्स वसूलना समझ से परे है।
