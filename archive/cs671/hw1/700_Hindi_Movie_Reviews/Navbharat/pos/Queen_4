दिल्ली से इस क्वीन का खास रिश्ता है। फिल्म की क्वीन दिल्ली के राजौरी गार्डन से है, तो क्वीन का राजकुमार वेस्ट दिल्ली से ही है। इतना ही नहीं, फिल्म के राइटर और डायरेक्टर विकास बहल भी दिल्ली से हैं। और तो और, विकास ने इस फिल्म को दिल्ली में अपनी कई पसंदीदा जगह शूट किया और अपनी फिल्म की लीड जोड़ी कंगना-राजकुमार को लेकर वेस्ट दिल्ली की गलियों में भी शूटिंग करने पहुंचे। इतना ही नहीं, विकास अपनी इस फिल्म को मुंबई के किसी स्टूडियो में बनाए बनावटी सेट पर शूट नहीं किया, बल्कि फ्रांस और ब्रिटेन की लगभग सवा सौ से ज्यादा लोकेशन पर वह अपनी क्वीन को लेकर पहुंचे।

बात जब क्वीन की हो रही है तो फिल्म की लीड किरदार कंगना राणावत की तारीफ करनी होगी, जो अपने दम-खम पर फिल्म को बॉक्स आफिस पर हिट कराने की आर्ट समझ चुकी हैं। बेशक, कंगना की पिछली फिल्म रज्जो बॉक्स आफिस पर कहीं टिक ना पाई हो लेकिन इस रज्जो के किरदार को कंगना ने पर्दे पर पूरी ईमानदारी के साथ जीवंत किया। रज्जो बेशक नहीं चली लेकिन इस फिल्म में कंगना की ऐक्टिंग को दर्शकों और क्रिटिक्स ने जमकर सराहा। अगर क्वीन की बात की जाए तो इस फिल्म में कंगना ने कैमरे के सामने रानी के किरदार को इतने बेहतरीन ढंग से निभाया है कि क्वीन, कंगना के अब तक के करियर की बेहतरीन फिल्मों की लिस्ट में पहले-दूसरे स्थान पर आएगी। यहां तारीफ करनी होगी यंग डायरेक्टर विकास बहल की, जिन्होंने अपनी पिछली सुपर हिट फिल्म चिल्लर पार्टी के बाद इस बार कुछ नया करने की अच्छी कोशिश की है। कसी हुई स्क्रिप्ट, मंझा हुआ अभिनय, बेहतरीन लोकेशन के साथ माहौल और कहानी पर फिट संगीत के अलावा कंगना की गजब की ऐक्टिंग के साथ एलएसडी-शाहिद फेम राजकुमार यादव (नया नाम राजकुमार राव) का दमदार अभिनय इस फिल्म की यूएसपी है।

कहानी: रानी (कंगना राणावत) दिल्ली के राजौरी गार्डन में रहने वाली मिडल इनकम फैमिली की जिंदादिल लड़की है। रानी के पापा की हलवाई की शॉप है। रानी भी स्टडी के साथ-साथ पापा के बिजनस में हाथ बंटाती है। वैसे तो रानी के सपनों की उड़ान बहुत ऊंची है। रानी को अपनी मर्जी से कहीं आने-जाने की आजादी फैमिली से कम ही मिली है, हर जगह छोटा भाई चिंतू उसके साथ साये की तरह रहता है। इस बीच फैमिली की रजामंदी से रानी की शादी विजय (राजकुमार राव) के साथ तय होती है। रानी और विजय सगाई के बाद एक-दूसरे के नजदीक आते हैं। शादी की तारीख से एक दिन पहले विजय रानी को एक कॉफी शॉप में बुलाता है और शादी करने से साफ इनकार कर देता है। विजय अपने करियर को आगे बढ़ाना चाहता है और उसे लगता है कि सीधी-सादी रानी के साथ शादी करने के बाद उसके करियर की रफ्तार रूक जाएगी। विजय की ना सुनकर रानी और उसकी फैमिली के सारे सपने चकनाचूर हो जाते हैं। रानी सगाई के बाद से पेरिस में हनीमून का सपना देख रही थी। ऐसे में शादी टूटने के बावजूद रानी अकेले ही पेरिस में हनीमून के लिए निकल पड़ती है। इस बार उसकी फैमिली भी उसका साथ देती है। पेरिस जाकर रानी की मुलाकात होटल में सर्विस कर रही विजयलक्ष्मी (लिजा हेडन) से होती है। वीजे यानी विजयलक्ष्मी से मिलने के बाद रानी पेरिस में जिदंगी जीने का एक और बोल्ड अंदाज सीखती है।

ऐक्टिंग: रानी के किरदार में कंगना का कोई जवाब नहीं। शुरू से अंत तक कंगना अपने किरदार में कुछ इस तरह से रमी हुई दिखाई देती है कि हर कोई रानी की ही बात करता है। ठेठ पंजाबी फैमिली की रानी ने फैमिली के लगाए बंधनों के बावजूद अपने सपनों को किस तरह अपने अंदर समा रखा है, इसका एक्सप्रेशन कंगना के चेहरे के पल-पल बदलते हाव-भाव से साफ नजर आता है। पेरिस के क्लब में लिजा हेडन के साथ बीयर पीने के बाद बहकने और सुनसान सड़क पर पर्स छीनने वाले सीन्स में कंगना की ऐक्टिंग का जवाब नहीं। इन सीन्स में अपनी बेमिसाल ऐक्टिंग के दम पर कंगना ने आज नंबर वन की दौड़ में चल रही दीपिका, कटरीना, करीना, प्रियंका को बहुत पीछे छोड़ दिया है। शाहिद आदि कई फिल्मों में अपनी ऐक्टिंग का लोहा मनवा चुके राजकुमार विजय के किरदार में भी पूरी तरह से फिट नजर आते हैं। इसके अलावा तारीफ करनी होगी लिजा हेडन की, जिन्होंने हर सीन के लिहाज से परफेक्ट ऐक्टिंग की है।

डायरेक्शन: इस फिल्म से पहले बिना नामी स्टार कास्ट को लिए चिल्लर पार्टी जैसी हिट फिल्म बना चुके डायरेक्टर विकास बहल ने होमवर्क कंप्लीट करने के बाद ही इस प्रॉजेक्ट को शुरू किया। कसी हई दमदार स्क्रिप्ट सधा हुआ निर्देशन और फिल्म के लगभग सभी कलाकारों से अच्छी परफॉर्मेंस लेकर विकास ने इस बार भी अपनी प्रतिभा का लोहा मनवाया है। हां, अगर इंटरवल से पहले विकास एडिटिंग टेबल पर अपनी बनाई फिल्म के कुछ सीन्स पर कैंची चलाकर फिल्म की लंबाई पंद्रह मिनट कम करने का साहस जुटाते, तो क्वीन और खूबसूरत नजर आती।

संगीत: ओ गुजरिया, सारा लंदन ठुमकदा, जुगनी, बदरा बहार के लगभग सभी गानों का फिल्माकंन बेहतरीन है। लंदन ठुमकदार रिलीज से पहले ही यंगस्टर्स की जुबां पर है।

क्यों देखें: आम मुंबइया चालू मसालों फिल्मों की भीड़ से कोसों दूर क्वीन से मिलकर आप अपसेट नहीं होंगे। अगर आप कंगना के फैन हैं, तो अपनी पसंदीदा ऐक्ट्रेस की इस फिल्म को हर्गिज मिस ना करें। बेहतरीन लोकेशन, कसी हुई स्क्रिप्ट और नयापन लिए कहानी, क्वीन की यूएसपी है। वहीं अगर आप चालू मसाला, सेक्स और ऐक्शन देखने सिनेमा जाते हैं, तो क्वीन आपको अपसेट कर सकती है। 
