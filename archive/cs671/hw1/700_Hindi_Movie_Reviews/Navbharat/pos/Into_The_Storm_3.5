अगर बॉलिवुड फिल्मों की बात की जाए, तो यहां अक्सर किसी फिल्म में भूचाल, बाढ़, तूफान, चक्रवात या कोई और प्राकृतिक आपदा फिल्म की कहानी का एक पार्ट तो हो सकती है, लेकिन आज भी किसी प्राकृतिक आपदा पर स्टार्ट टू एंड पूरी फीचर फिल्म बनाने की बात फिलहाल हमारे मेकर सोच भी नहीं रहे। दूसरी ओर, हॉलिवुड में ऐसी फिल्में बनने का ट्रेंड बरसों पुराना है। इंडियन बॉक्स ऑफिस पर अगर हॉलिवुड की प्राकृतिक आपदा पर बनी सबसे ज्यादा हिट और कलेक्शन करने वाली फिल्म की बात की जाए, तो डायरेक्टर रोनाल्ड एमरिच की '2012' आज भी टॉप पर है। यह फिल्म 90 के दशक में आई डायरेक्टर जॉन डी बॉन्ट की 'ट्विस्टर' से काफी हद तक प्रभावित थी। इन दोनों फिल्मों की कहानी काफी मिलती-जुलती है। दूसरी ओर, इस फिल्म में स्पेशल इफेक्ट्स और ऐक्शन सीन्स कहीं ज्यादा बेहतरीन हैं।

कहानी: एलिसन ( सारा वेन कालिस) विशाल प्रलयकारी बवंडर और समुद्री चक्रवात पर नजर रखने वाली एक टीम की मेंबर है। इस टीम का हेड हर वक्त जोखिम उठाने को तैयार रहने वाला ऐसा इंसान है, जो ज्यादा पैसा कमाने की चाह में कुछ भी कर सकता है। हर चक्रवात के वक्त उसका मिशन प्रलयकारी बवंडर के केंद्र की टीवी फुटेज लेकर उसे महंगे दाम में बेचकर अपना नाम कमाना भी है। अचानक एक दिन गैरी मौरिस ( रिचर्ड आर्मिटेज) के छोटे से कस्बे में एक के बाद एक भयंकर चक्रवात आने का सिलसिला शुरू होता है। इन बवंडरों से हो रही तबाही का मंज़र थमने का नाम ही नहीं ले रहा, जिसके चलते पूरे कस्बे के लोगों की जान खतरे में आ चुकी है। गैरी का बड़ा बेटा एक पुरानी बंद पड़ी फैक्ट्री में फंस जाता है, जो इस बवंडर में कागज के पतों की तरह गिर जाती है। एलिसन को जब इसकी खबर मिलती है, तो वह अपनी टीम के साथ गैरी की मदद के लिए पहुंचती है, इस दौरान टीम का यंग मेंबर जैकब की इस प्रलयकारी चक्रवात को कवर करने की कोशिश में जान चली जाती है। दूसरी ओर, गैरी को अपने बेटे के साथ फैक्ट्री की ध्वस्त इमारत में फंसी एक लड़की को बचाने के साथ-साथ कस्बे के स्कूल में फंसे सैकड़ों लोगों को भी बचाना है, जो आने वाले एक और भयंकर चक्रवात से पूरी तरह से अनजान हैं।

डायरेक्शन: डायरेक्टर स्टीवन क्लेवस ने प्राकृतिक आपदाओं की मार और हर ओर भीषण तबाही के मंजर को फोकस करती इस फिल्म में इंसानी रिश्तों का भी एक ऐसा रूप पेश किया है, जो हर मुश्किल वक्त में बिना किसी स्वार्थ के किसी की भी मदद करने को हर वक्त तैयार है। वहीं, 80 फीसदी फिल्म में इन प्रलयकारी चक्रवातों से हुई तबाही पर फोकस किया गया है। काश, डायरेक्टर अपनी इसी कहानी में इन चक्रवातों के आने की वजह के साथ इनसे बचाव के पहलू को भी फिल्म का हिस्सा बनाते! भीषण चक्रवात की चपेट में बोइंग विमानों के तेज हवाओं में उड़ने और टकराने के सीन्स का जवाब नहीं है।

क्यों देखें: अगर आप बॉलिवुड की चालू मसाला फिल्मों की भीड़ से दूर हटकर कुछ देखना चाहते हैं, तो यकीनन आप अपसेट नहीं होंगे।
