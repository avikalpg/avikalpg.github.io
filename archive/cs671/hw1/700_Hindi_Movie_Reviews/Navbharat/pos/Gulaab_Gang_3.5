इस बार विमिंज़ डे के मौके पर रिलीज हुई बॉलिवुड की तीनों फिल्में हीरो पर नहीं, बल्कि हिरोइनों पर बेस्ड हैं। इनमें से एक है- गुलाब गैंग। इस फिल्म में पहली बार माधुरी और जूही की जोड़ी मल्टिप्लेक्स कल्चर में रंगी युवा पीढ़ी को उस हकीकत से रूबरू कराती है, जिससे आज भी वह अनजान है। मूवी में इस जोड़ी ने शुरू से लेकर आखिर तक दर्शकों को अपने किरदारों से बांधे रखा है। यह मूवी लोगों के लिए बेस्ट ऑप्शन है, क्योंकि बॉलिवुड में इस तरह की फिल्में कम ही बनती हैं, जिनमें ऐक्शन हो और उसकी दोनों लीड किरदार महिलाएं हों।

कहानी: माधोपुर गांव की रज्जो (माधुरी) महिलाओं की एक संस्था चलाती है। रज्जो का मकसद गांव की अशिक्षित महिलाओं को अपने पैरों पर खड़ा करना है। रज्जो का अपना एक गैंग है, जो महिलाओं पर होने वाले अत्याचारों के खिलाफ आवाज उठाता है। लेकिन यह चीज गांव की विधायक सुमित्रा देवी (जूही) को सही नहीं लगती। राजनीति में अपनी धाक जमाने और नोट कमाने की मशीन समझने वाली सुमित्रा को जब लगता है कि गांव के साथ-साथ आसपास के इलाकों में भी रज्जो की लोकप्रियता बढ़ रही है, तो वह रज्जो को अपनी पार्टी के लिए इस्तेमाल करने का प्लान बनाती है। यहीं से शुरू होती है सुमित्रा और रज्जो के बीच एक दूसरे को पीछे छोड़ने की लड़ाई। रज्जो को लगता है कि राजनीति में अपनी जगह बनाने के बाद वह गांव में विकास कार्य और तेजी से कर पाएगी। रज्जो इस बार सुमित्रा के खिलाफ चुनाव लड़ने का ऐलान करती है।

ऐक्टिंग: रज्जो के किरदार को निभाकर माधुरी ने साफ कर दिया है कि वह अपनी दूसरी पारी में धक-धक गर्ल की इमेज से बाहर निकलना चाहती हैं। अगर सुमित्रा, यानी जूही, की ऐक्टिंग की बात करें तो कई सीन में तो जूही, माधुरी पर भारी पड़ी हैं। इन दोनों के साथ नजर आईं तनिष्ठा, प्रियंका बोस और दिव्या जगदाले ने इन दो टॉप हिरोइनों की मौजूदगी के बीच अपनी दमदार एंट्री दर्ज कराई है।

निर्देशन: राइटर और डायरेक्टर सौमिक सेन ने प्रभावित किया है। उन्होंने बॉक्स ऑफिस के मोह को छोड़ एक तय बजट में साफ और एक सोशल फिल्म बनाई है।

संगीत: फिल्म के गाने अच्छे हैं।

क्यों देखें: माधुरी और जूही की बेहतरीन ऐक्टिंग इस फिल्म का प्लस पॉइंट है। 
