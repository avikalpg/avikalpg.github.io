भारतीय समाज में लड़की की शादी पर दहेज का लेन-देन कोई नया टॉपिक नहीं है, दरअसल बॉलिवुड फिल्म मेकर्स के लिए यह ऐसा हॉट केक है, जिसे कभी भी कैश किया जा सकता है।

सत्तर के दौर में राजेश खन्ना-बबीता स्टारर 'डोली' सहित ऐसी दर्जनों फिल्में है जो दहेज के इसी टॉपिक के इर्द-गिर्द बनीं और हिट रहीं। अब जब मल्टिप्लेक्स कल्चर का दौर है और यंग जेनरेशन शायद इस टॉपिक को पूरी तरह स्वीकार ना कर पाए ऐसे में डायरेक्टर हबीब फैजल ने अपनी इस फिल्म की कहानी का ताना-बाना तो दहेज पर बुना लेकिन थोडी देर बाद ही हबीब ने इस टॉपिक को दरकिनार किया और अपनी कहानी को दो यंग आशिकों की म्यूजिकल लव स्टोरी में तब्दील कर दिया।

यकीनन, हबीब का ऐसा करना बॉक्स ऑफिस की सबसे बडी डिमांड थी, अगर उनकी पूरी कहानी कम दहेज की वजह से लड़की की शादी ना हो पाने और फैमिली की इसी चिंता पर केंद्रित रहती तो यकीनन फिल्म एक बड़ी क्लास की कसौटी पर शायद ही खरी उतर पाती।

फिल्म की प्रॉडक्शन कंपनी की तारीफ करनी होगी कि उन्होंने फिल्म को हैदराबाद और लखनऊ की उसी लोकेशन पर शूट किया, जो कहानी की पहली डिमांड थी। वहीं बॉलिवुड में हबीब फैजल और यश राज बैनर के साथ करियर शुरू करने वाली परिणीति चोपड़ा इस बार भी काफी हद तक अपने उसी पुराने अंदाज और लुक में नजर आती हैं जो उनकी पिछली कई फिल्मों में नजर आया।

'इश्कजादे' से लेकर 'शुद्ध देसी रोमांस' तक बोल्ड बिंदास बबली टाइप के किरदार निभाती जा रही परिणीति को पसंद नहीं कि मीडिया उनकी इमेज बबली गर्ल के तौर पर बनाए, लेकिन मैडम अगर कुछ ऐसे ही किरदार में बंधकर रह गईं तो यकीनन यह उनके करियर के लिए अच्छा संकेत नहीं होगा।

कहानी: हैदराबाद की तेजतर्रार गुलरेज (परिणीति चोपड़ा) बिंदास लड़की है। गुलरेज अपने अब्बा (अनुपम खेर) की लाड़ली है। गुलरेज कुछ ऐसी बिंदास किस्म की लड़की है जिसे अपने अब्बा के साथ बच्चा पैदा करने की ट्रिक से लेकर बम बनाने जैसी इंटरनेट से सीखी बातों को शेयर करने में जरा भी गुरेज नहीं है।

नामी शू कंपनी के शो रूम में काम करने वाली गुलरेज को एक लड़के से प्यार हो जाता है। करीब एक महीने की डेटिंग के बाद दोनों शादी करने का फैसला करते हैं, लेकिन बात दहेज पर अटक जाती है। लड़के की शिक्षित फैमिली को दहेज के नाम पर अस्सी लाख रुपये की मदद चाहिए, जो हाई कोर्ट में काम करने वाले गुलरेज के अब्बा के बूते की बात नहीं है। इसी बात पर रिश्ता बनने से पहले ही टूट जाता है।

ऐसा पहली बार नहीं हुआ, इससे पहले भी गुलरेज को कई लड़के वाले मनचाहा दहेज ना मिलने की वजह से रिजेक्ट कर चुके हैं। यही वजह है गुलरेज को अब प्यार शब्द सुनना भी गवारा नहीं। गुलरेज अब शादी का ख्याल छोड़ यूएसए में स्टडी पूरी करने के लिए पैसे का इंतजाम करने के लिए उन लोगों को बेनकाब करने और उनसे मोटी रकम वसूलने का प्लान बनाती है, जिन्हें अपने बेटे की शादी के एवज में मोटी रकम चाहिए।

इस प्लानिंग में गुल के अब्बा उसका साथ देने को राजी हो जाते हैं। गुलरेज अपने इस मिशन को पूरा करने के लिए लखनऊ पहुंचती है। गुलरेज के इस मिशन की सबसे पहले शिकार बनती है इस शहर में सबसे ज्यादा मजेदार बिरयानी बनाने वाले युवा कुक तबरेज (आदित्य रॉय कपूर) की फैमिली।

तबरेज के अब्बा को अपने बेटे की शादी के दहेज में चालीस लाख रुपये चाहिए। दूसरी और गुल सानिया बनकर जब तबरेज से मिलती है तो दो तीन दिन बाद ही तबरेज की सादगी को देख उससे प्यार करने लगती है। दूसरी और गुलरेज और उसके अब्बा तबरेज की फैमिली को मोटा चूना लगाने की प्लानिंग में लगे हैं।

ऐक्टिंग: आशिकी 2 के बाद आदित्य रॉय कपूर को इस बार एक ऐसा टोटली डिफरेंट किरदार मिला जो उनकी पिछली इमेज पर कहीं फिट नहीं बैठता। हां, आदित्य ने इस किरदार को जीवंत बनाने के लिए अच्छी-खासी मेहनत की है। तेजतर्रार, बिंदास और मुंहफट लड़की की इमेज बना चुकी परिणीति चोपड़ा की इमेज गुलरेज के किरदार पर पूरी तरह से फिट है, ऐसा लगता है डायरेक्टर हबीब ने स्क्रिप्ट पर काम शुरू करने से पहले ही अपने माइंड में परिणीति को रख लिया था। और हां, हर महीने तीन चार फिल्में करने वाले अनुपम खेर एकबार फिर उसी अंदाज में हैं, जिसमें आप उन्हें पहले कई बार देख चुके हैं।

डायरेक्शन: बॉक्स ऑफिस पर अच्छी कलेक्शन की चाह में हबीब ने सेक्स और बेवजह के ऐक्शन का जरा भी सहारा नहीं लिया। यही वजह है फिल्म की स्पीड स्टार्ट टु लॉस्ट सुस्त है। हां, हैदराबाद और लखनऊ के माहौल को उन्होंने बड़ी खूबसूरती से पेश किया और स्क्रिप्ट से भटके नहीं।

संगीत: दिल में दस्तरखान बिछाया दावत ए इश्क है, मेरी मन्नत तू पहले से म्यूजिक लवर्स में हिट है और हां इन दोनों गानों का फिल्मांकन बेहद खूबसूरत बन पड़ा है।

क्यों देखें: अगर आप साफ सुथरी सत्तर-अस्सी के दौर में नजर में आने वाली फैमिली क्लास फिल्मों के शौकीन हैं, तो इस दावत में जरूर शरीक होने जाएं। यकीनन दावत में परोसे यानी फिल्मी मसाला आपको अपसेट नहीं करेगा। वहीं लीक से हटकर बोल्ड बिंदास और मारामारी फिल्मों के शौकीन अपसेट हो सकते हैं।
