करीब सात साल पहले एकता कपूर की बोल्ड, डबल मीनिंग डायलॉग से मालामाल फिल्म 'क्या कूल हैं हम' के इस सीक्वल में शुरू से आखिर तक सब कुछ बोल्ड ही बोल्ड है। जबर्दस्त डबल मीनिंग डायलॉग की भरमार, बोल्ड कंटेंट के अलावा इस फिल्म में और भी बहुत कुछ ऐसा है, जो इसे साफ-सुथरी फिल्मों के शौकीनों और फैमिली क्लास से बहुत दूर करता है। दूसरी तरफ, पिछले कुछ सालों से बॉक्स ऑफिस पर एडल्ट सर्टिफिकेट वाली बेहद बोल्ड फिल्मों को मिल रही कामयाबी का असर है कि अब मेकर ऐसी फिल्में बनाना हिट की गारंटी समझते हैं।

कहानी: आदि (तुषार कपूर) और सिड (रितेश देशमुख) अच्छे दोस्त हैं। मुंबई में दोनों अपने सपनों को पूरा करने के लिए स्ट्रगल कर रहे हैं। आदि ग्लैमर इंडस्ट्री में स्टार बनना चाहता है, वहीं सिड देश का सबसे नामी डीजे बनकर दौलत कमाना चाहता है। आदि को अक्सर टेलीशॉपिंग के जरिए अपने प्रॉडक्ट बेचने वाली कंपनियों के ऐड में काम मिल जाता है। सिड भी कभी-भार प्राइवेट पार्टियों में परफॉर्मेंस करके थोड़ा बहुत कमा लेता है। इन दोनों के खर्च चलाने का बड़ा जरिया इनका पालतू डॉगी सकरू है। सकरू स्पर्म डॉनर है और शहर की हाई सोसायटी में सकरू की बड़ी डिमांड है। मशहूर टेरो कार्ड रीडर आदि को बताती है कि एस नाम से शुरू होने वाली लड़की जिस दिन उसकी जिंदगी में आएगी, उस दिन से उसके अच्छे दिन शुरू हो जाएंगे। अगले ही दिन आदि की मुलाकात सिमरन (नेहा शर्मा) से होती है और उसी दिन उसे डायरेक्टर रोहित शेट्टी की फिल्म चिंघम में लीड रोल मिल जाता है। आदि को लगता है सिमरन उसके लिए लकी है और वह अगली मुलाकात में ही सिमरन को प्रपोज कर देता है। लेकिन सिमरन उसे बताती है कि उसे लड़कों से ज्यादा लड़कियों में दिलचस्पी है यानी वह लेज़बियन है।

ऐक्टिंग: रितेश देशमुख ने सिड के रोल में प्रभावित किया है। रितेश कई बार अच्छी कॉमिडी कर चुके हैं, लेकिन इस बार रितेश का अंदाज बिल्कुल बदला हुआ और बेहतरीन है। तुषार ने अपने रोल में मेहनत की है। रितेश और तुषार के बीच की केमिस्ट्री फिल्म का प्लस पॉइंट है। अनुपम खेर और रज्जाक खान बेहतरीन हैं। नेहा और सारा फिल्म में बस शोपीस बनकर रह गईं।

डायरेक्शन: सचिन यर्डी ने इस सेक्सी बोल्ड कॉमिडी को और ज्यादा मजेदार बनाने के लिए जरूरत से ज्यादा डबल मीनिंग डायलॉग का सहारा लिया है। तुषार और रितेश के बीच कई ऐसे सीन हैं, जिन्हें आप फैमिली के साथ देखने से बचना चाहेंगे। हां, सचिन ने कहानी की रफ्तार कहीं धीमी नहीं होने दी।

संगीत: फिल्म के तीन गाने दिल गार्डन गार्डन हो गया, भंवरा बगियन में, शर्ट दा बटन और हम आए हैं यूपी बिहार लूटने कई म्यूजिक चार्ट में शामिल है।

क्योंदेखें: अगर फ्रेंडस के साथ जमकर मौज मस्ती करने का मूड है तो फिल्म को देख सकते हैं। सेंसर ने पहली बार इस फिल्म में ऐसे डबल मीनिंग डायलॉग की साउंड को भी डिलीट नहीं किया, जो लिमिट क्रॉस करते हैं। ऐसे में फैमिली के साथ इस फिल्म को देखने के बारे में न सोचें।
