कम बजट और नई स्टार कास्ट के साथ फिल्म बनाना आसान है, लेकिन ऐसी फिल्म के लिए डिस्ट्रिब्यूटर और सिनेमाघर तलाशना मुश्किल है। 'इकबाल' जैसी सुपरहिट फिल्म बना चुके नागेश कुकूनूर की फिल्म 'लक्ष्मी' को अगर आप देखना चाहते हैं तो आपको घर, ऑफिस से दूर जाना होगा। दिल्ली, यूपी में कुछ ही मल्टिप्लेक्सों पर रिलीज हुई यह फिल्म एक से दो शोज में ही रिलीज हुई है। वहीं, अगर फिल्म की बात की जाए, तो 'लक्ष्मी' हमारे समाज का एक ऐसा सच है जो छिपा हुआ है और इस सच को हर कोई सामने लाने से बचना चाहता है। अच्छी स्क्रिप्ट, बेहतरीन ऐक्टिंग इस फिल्म की यूएसपी है, लेकिन अफसोस है कि ऐसी अच्छी फिल्मों को न तो रिलीज करने के लिए खरीददार मिल पाते हैं और अगर प्रड्यूसर अपने दमखम पर फिल्म रिलीज करने की हिम्मत बटोर भी ले, तो सिनेमा मालिक ऐसी फिल्म को अपने यहां लगाने से बचते हैं।

कहानी: बिना किसी प्रमोशन के आज रिलीज हो रही लक्ष्मी की कहानी एक ऐसी बदनसीब लड़की की है, जिसे उसके अपनों ने हर बार धोखा दिया। इस फिल्म के प्रड्यूसर का दावा है उनकी यह फिल्म एक सच्ची कहानी पर आधारित है। करीब चौदह साल की खूबसूरत लक्ष्मी (मोनाली ठाकुर) का एक दिन उसके गांव से अपहरण हो जाता है। लक्ष्मी का अपहरण करने वाले उसे रेड्डी ब्रदर्स (सतीश कौशिक) और उसके छोटे भाई को बेच देते हैं। छोटे से गांव से दूर शहर में लक्ष्मी का सामना उस नरक से होता है जिसकी उसने कल्पना भी नहीं की थी। इस अंधेरी दुनिया में सबसे पहले उसका सामना सबसे बड़े भाई रेड्डी से होता है, जो उसका बलात्कार करता है। इसके बाद लक्ष्मी को कोठे पर जिस्म का धंधा करने के लिए भेज दिया जाता है। यह धंधा रेड्डी ब्रदर्स ही चलाते हैं। इस कोठे पर लक्ष्मी की मुलाकात स्वर्णा मैडम (शैफाली शाह) से होती है, जो इस धंधे का काम-काज देखती है। कोठे पर पहुंची लक्ष्मी को इस धंधे की बारीकियां समझाई जाती हैं, ताकि वह धंधे को अपना ले। लक्ष्मी इसके लिए तैयार नहीं है और कई बार भागने की कोशिश करती है, लेकिन अब यही कोठा उसका घर और परिवार बन जाता है। लक्ष्मी का बचपन जिस्म के इस बाजार में खो जाता है। कुछ अर्से बाद लक्ष्मी शराब की आदी हो जाती है। आखिरकार उसे आशा की एक किरण नजर आती है। उमा नामक एक सोशल वर्कर कोठे पर अक्सर लड़कियों से मिलने आती है। लक्ष्मी को उमा बताती है कि उसने उसका परिवार ढूंढ निकाला है। लक्ष्मी एक बार फिर भागने की कोशिश करती है, लेकिन रेड्डी का छोटा भाई उसे पकड़ लेता है। एक दिन लक्ष्मी के पास एक ऐसा ग्राहक आता है जो एक एनजीओ से जुड़ा होता है और उमा का दोस्त है। मोहन एक स्टिंग ऑपरेशन करता है और लड़कियों को छुड़ाता है। अब मोहन और उमा को ऐसा गवाह चाहिए, जो रेड्डी ब्रदर्स के खिलाफ अदालत में गवाही दे सके।


ऐक्टिंग: लक्ष्मी के लीड किरदार में मोनाली ठाकुर का गजब अभिनय है। शैफाली शाह और सतीश कौशिक प्रभावित करते हैं।

निर्देशन: नागेश ने अपनी लिखी स्क्रिप्ट के साथ पूरा न्याय किया है। इस फिल्म के कुछ सीन बोल्ड और सेक्सी हैं, लेकिन ये कहानी की डिमांड पर ही हैं।

संगीत: फिल्म में कोई ऐसा गाना नहीं है जो हॉल से बाहर आने के बाद जुबां पर आने का दम रखता हो।

क्यों देखें: अगर चालू मसालों की बी-सी ग्रेड फिल्मों से दिल भर चुका है, तो लक्ष्मी एक बार देखने जाए। 
