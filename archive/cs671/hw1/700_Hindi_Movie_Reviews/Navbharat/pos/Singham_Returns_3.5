करीब तीन साल पहले बॉक्स ऑफिस पर कामयाबी और कमाई कर चुकी रोहित शेट्टी की सिंघम का सिक्वल बनना तय माना जा रहा था। वैसे सिंघम जहां खत्म हुई, उसको देखते हुए सिक्वल की गुंजाइश नहीं थी, लेकिन फिल्म जब सुपर हिट हो जाए तो बॉलिवुड में सिक्वल बनाने का ट्रेंड चल निकला है।

अजय देवगन ने इस सिक्वल की खातिर प्रभुदेवा की फिल्म, ऐक्शन जैक्सन की शूटिंग बीच में लटकाकर इस फिल्म को पहले पूरा किया। वैसे भी, चेन्नई एक्सप्रेस की रेकॉर्ड तोड़ कामयाबी के बाद किंग खान और रोहित की बढ़ती नजदीकियों से अपसेट रोहित के साथ जल्दी से जल्दी फिल्म कंप्लीट करना चाहते थे। यही वजह रही कि अजय ने इस फिल्म की खातिर प्रभुदेवा की फिल्म को प्रभु के भरोसे छोड़ा। रोहित ने भी आनन-फानन में अपनी पिछली फिल्म में आजमाए सभी मसालों के साथ-साथ, इस बार हनी सिंह के आइटम नंबर का तड़का लगाकर अपनी पिछली फिल्म के नाम के साथ रिटर्न्स का टैग लगाकर पेश कर दिया।

रोहित के दिलोदिमाग पर अभी भी पूरी तरह से सिंघम हावी है, सो इस बार भी उन्होंने करप्शन के साथ पुलिस फोर्स पर राजनेताओं के डायरेक्ट -इनडायरेक्ट प्रभाव को कहानी का अहम हिस्सा बनाया है। यकीनन, रोहित ने अपनी इस फिल्म में पहली फिल्म से कहीं ज्यादा मसाले और ऐक्शन सीन्स को जमकर परोसा है, हवा में धमाके के साथ उड़ती कारों, कार रेस के लंबे सीन के साथ-साथ उन्होंने अपने चहेते स्टार की बॉडी को भी कहानी का अहम हिस्सा बनाया है।

कहानी: पुलिस ऑफिसर बाजीराव सिंघम (अजय देवगन) की पोस्टिंग अब अपने गांव शिवपुर (गोवा) से दूर मुंबई में हो चुकी है। गोवा में भ्रष्ट नेता और क्राइम की दुनिया से जुड़े नेता का पर्दाफाश करने के बाद बाजीराव अब मुंबई पुलिस में डीसीपी बन चुके हैं। आज भी बाजीराव करप्शन के सख्त खिलाफ है, हां इस बार उसके एजेंडे में काले धन का भंडाफोड़ करना भी शामिल है।

बाजीराव सत्ता के गलियारों में अपना स्थान बना चुकी एक राजनीतिक पार्टी के भ्रष्ट नेताओं के खिलाफ मोर्चा खोलता है, जिनके नेताओं का कहीं न कहीं कनेक्शन ब्लैक मनी से जुड़ा हुआ है। ऐसे में एक साजिश के तहत एक कॉन्स्टेबल की हत्या हो जाती है, इस कॉन्स्टेबल को रिश्वत के झूठे आरोप में फंसाया जाता है। नदी में गिरी एंबुलेंस में उसकी डेड बॉडी के पास नोट पड़े मिलते हैं। बाजीराव इस मामले की जांच जब शुरू करवाता है तो उसके सामना एक दूसरे सच से होता है।

राजनीतिक गलियारों में अपना दबदबा कायम रखने वाले नेताओं तक अपनी पहुंच रखने वाले बाबा जी (अमोल गुप्ते) और ब्लैक मनी के दम पर चुनाव जीतने वाली पार्टी के नेता के इस करोड़ों की ब्लैक मनी को पकड़ने के बाद बाजीराव इसका कनेक्शन बाबा जी के साथ जोड़ने में कामयाब हो जाता है।

अब बाजीराव बाबा जी के काले कारनामों को बेनकाब करके उनका कच्चा चिठी आम जनता को दिखाने के लिए अपनी टीम के साथ जुट जाता है। बाजीराव के सामने इस बार कई बड़ी चुनौतियां भी हैं जिनसे निपटने के लिए वह हर तरीका इस्तेमाल करता है। बाजीराव और बाबा जी के आसपास घूमती इस कहानी के साथ बाजीराव की लव स्टोरी भी चलती है, फर्क बस इतना है इस बार काजल अग्रवाल की जगह करीना कपूर खान यानी अवनी सिंघम को प्यार का पाठ सिखा रही हैं, और हां अवनी सिर्फ रोमांस में ही नहीं ऐक्शन सीक्वेंस में भी किसी से कम नहीं है।

ऐक्टिंग: सिंघम के किरदार में अजय देवगन ने एक बार वही कुछ किया जो तीन साल पहले कर चुके हैं। इस बार ऐक्शन सीन्स कुछ ज्यादा दमदार हैं, लेकिन उनकी डायलॉग डिलिवरी में फर्क नहीं है। करीना कपूर के करने के लिए कुछ खास था ही नहीं वैसे भी दबंग, सिंघम, किक जैसी फिल्मों में हीरोइन चाहे कोई भी हो उसे करने को कुछ खास नहीं मिलता। हां, बाबा जी के किरदार में अमोल गुप्ते की ऐक्टिंग फिल्म का प्लस पॉइंट है। वहीं एक पार्टी के नेता गुरु जी के किरदार में अनुपम खेर इस बार भी अपने पुराने स्टाइल में नजर आए। सीआईडी फेम दयानंद ने ठीक वही किया जो स्मॉल स्क्रीन पर कर रहे हैं।

निर्देशन: रोहित शेट्टी कुछ नया करने का जोखिम लेने से हमेशा बचते रहे हैं। खुद रोहित कहते भी हैं कि उन्हें लीक से हटकर एक छोटी सी क्लास के लिए फिल्में बनाना पसंद नहीं। सो इस बार भी उनकी इस फिल्म में रोहित की फिल्मों के पिछले सभी मसाले कुछ अलग स्टाइल में मौजूद हैं। ऐक्शन सीन्स की भरमार है। आम दर्शकों से जमकर तालियां बटोरने वाले ढेरों संवाद हैं। कारों की जबर्दस्त टक्कर और हवा में उछलती कारों के सीन्स की कमी नहीं है।

संगीत: यो यो हनी सिंह का आइटम नंबर माजी सटक ली का फिल्मांकन बेहतरीन बन पड़ा है। टाइटल नंबर भी दमदार है। फिल्म के कई गाने पहले से म्यूजिक चार्ट में टॉप पर हैं।

क्यों देखें: अगर सिर्फ मनोरंजन के मकसद से फैमिली, फ्रेंड्स के साथ बिना दिमाग खर्च किए फिल्में देखने के शौकीन हैं तो यकीनन सिंघम आप सभी को अपसेट नहीं करेगा।
