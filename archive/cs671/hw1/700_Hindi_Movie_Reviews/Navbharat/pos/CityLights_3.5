हंसल मेहता और राजकुमार राव जैसे दो नैशनल अवॉर्ड विनर्स का साथ इस फिल्म को खास बनाता है। हंसल के काम करने का स्टाइल दूसरे मेकर्स से जुदा है। इस फिल्म की लीड ऐक्ट्रेस पूर्वोत्तर से आईं पत्रलेखा हैं। पत्रलेखा फिल्मी बैकग्राउंड से नहीं हैं। यानी फिल्म के हीरो राजकुमार की तरह पत्रलेखा भी स्टार किड्स और अब रिश्तेदारों के लिए भी रिजर्व हो रही ग्लैमर नगरी में अपने दम पर पहुंची हैं। हंसल ने शूटिंग शुरू करने से करीब दो महीने पहले राजकुमार और पत्रलेखा को राजस्थान के एक छोटे से गांव में कुछ दिन 45 डिग्री से ज्यादा के तापमान में रखा था। इस बीच राजकुमार और पत्रलेखा गांव वालों से मिले। पत्रलेखा ने गांव की महिलाओं के साथ वक्त गुजारा और दोनों ने गांव पंचायत में सरंपच के घर में बना खाना खाया।

दोनों गांव से कुछ दूर बने स्टेशन पर पैसेंजर ट्रेन में सवार होकर कुछ स्टेशनों पर घूमकर डेली पैसेंजरों से मिले। अब इसका रिजल्ट भी जान लीजिए... फिल्म के लीड किरदारों- दीपक और राखी, में इन दोनों का अभिनय हॉल में बैठे हर दर्शकों के दिल को छू लेता है। राखी और दीपक अपनी बेबसी पर जब रोते हैं, तो आपकी आंखें भी छलकती हैं। यही इस फिल्म की सबसे बड़ी यूएसपी है, जो डायरेक्टर हंसल मेहता इंडस्ट्री के किसी दूसरे नामचीन स्टार, ऐक्ट्रेस के साथ शायद कर नहीं पाते।

'शाहिद' के लिए नैशनल अवॉर्ड हासिल कर चुके डायरेक्टर हंसल मेहता ने एनबीटी से इंटरव्यू के दौरान अपनी इस फिल्म को करीब दो साल पहले रिलीज हुई ब्रिटिश फिल्म 'मेट्रो मनीला' का रीमेक बताया था। यकीनन यह हंसल की ईमानदारी ही है, वरना ग्लैमर इंडस्ट्री में कहानी में कुछ बदलाव करके डायरेक्टर हॉलिवुड फिल्म का रीमेक बनाते तो हैं, लेकिन उसे अपनी क्रिएटिविटी का नाम दे देते हैं। वैसे हंसल ने 'मेट्रो मनीला' से सिर्फ आइडिया भर लिया है और पूरी फिल्म उन्होंने अपने स्टाइल में ही बनाई है।

कहानी: दीपक (राज कुमार राव) और राखी (पत्रलेखा) राजस्थान के एक छोटे से गांव में रहते हैं। गांव में दीपक की कपड़ों की दुकान है, लेकिन उसका कारोबार ठीक नहीं चल रहा। दीपक पर कर्ज का बोझ लगातार बढ़ रहा है्। इसी वजह से एक दिन उसे अपनी दुकान से हाथ धोना पड़ जाता है। दीपक को लगता है गांव में उसके सपने कभी साकार नहीं हो पाएंगे। दीपक और राखी बेटी माही के साथ मुंबई आ जाते हैं।

दीपक को यकीन है कि मुंबई में उसके परिवार का भविष्य बन सकता है। मुंबई आकर वह अपने लिए आशियाने और काम की तलाश में लगता है। लंबी भाग-दौड़ के बाद दीपक को एक प्राइवेट सिक्यॉरिटी एजेंसी में नौकरी मिलती है। इसी एजेंसी में काम करने वाला विष्णु (मानव कौल) दीपक को कमाई के नए शॉर्टकट बताता है। दीपक को भी लगता है कि मुंबई में अगर कुछ बनना है, तो उसे साइड बिजनेस करना होगा। दीपक की पत्नी राखी मुंबई के एक बियर बार में काम करने लगती है। ज्यादा कमाई का लालच गांव से आए दीपक और राखी को एक ऐसे मोड़ पर पहुंचा देता है, जिसकी इन दोनों ने कभी कल्पना भी नहीं की थी।

ऐक्टिंग: दीपक के किरदार को राजकुमार ने अपने लाजवाब, बेहतरीन अभिनय से पर्दे पर जीवंत किया है। हर फिल्म में राजकुमार खुद को पहले से बेहतर साबित कर रहे हैं। राजकुमार के अभिनय को देख साफ लगता है कि फिल्म इंडस्ट्री में उनकी पारी बेहद लंबी और कामयाब रहनी तय है। यकीनन, अपनी जीवंत ऐक्टिंग के दम पर पत्रलेखा ने राखी के किरदार में जान डाल दी है। राजस्थानी भाषा और वहां के एक छोटे से गांव की लड़की, राखी, के लुक में पत्रलेखा सौ फीसदी पर्फेक्ट रहीं। थिएटर बैकग्राउंड से आए मानव कौल ने दिखा दिया कि वह ऐक्टिंग की एबीसी ही नहीं, आगे का भी बहुत कुछ जानते है।

निर्देशन: हंसल मेहता ने कहानी के लीड किरदारों- दीपक, राखी और माही, का एक छोटे से गांव से मुंबई के लिए शुरू हुआ सफर पूरी ईमानदारी के साथ पर्दे पर उतारा है। हर किरदार से उन्होंने बेहतरीन काम लिया, तो फिल्म की लोकेशन से लेकर संवादों तक उन्होंने हर मोर्चे पर खुद को नंबर वन साबित किया है।

संगीत: फिल्म का एक गाना 'मुस्कुराने की वजह तुम हो' पहले से हर किसी की जुबां पर है। यह कई म्यूजिक चार्ट में टॉप फाइव में शामिल है।

क्यों देखें: बेहतरीन ऐक्टिंग, निर्देशन के साथ-साथ ऐसी कहानी जो उस खास क्लास की सोच को भी बदलने का दम रखती है, जिन्हें लगता है कि छोटे शहरों से हर रोज महानगरों में रोजी-रोटी की चाह में आने वालों की वजह से शहर का विकास रुक जाता है। माइनस पॉइंट- जेन एक्स शायद फिल्म की भाषा को न समझ पाए और इंटरवल के बाद कहानी में कई जगह नाटकीयता का एहसास होना है। अगर आप कुछ नया और लीक से हटकर देखने के शौकीन हैं, तो सिटीलाइटस आपके लिए है। 
