मल्टिप्लेक्स कल्चर के इस दौर में ऐसे सब्जेक्ट पर सीमित बजट में बनी उन फिल्मों को भी अब सिनेमा मिल जाते हैं जिन्हें देखने वाले दर्शकों की क्लास बेहद सीमित है। इंसानी प्रवृति है पुराने रिश्ते टूटने के बाद इंसान कुछ दिनों बाद ही नए रिश्ते बना लेता है। लेकिन वेस्टर्न कल्चर के इस दौर में भी ऐसे कई रिश्ते है, जिन्हें आज की जेनरेशन भी स्वीकार करने से हिचकिचाती है। ऐसे ही सब्जेक्ट पर बनी यह फिल्म भी एक बार फिर इसी मेसेज को दोहराती है, लेकिन बिना किसी पब्लिसिटी और बॉक्स ऑफिस पर भीड़ खींचने वाले स्टार्स से कोसों दूर यह फिल्म एक खास क्लास की कसौटी पर ही खरी उतरने का दम रखती है।

कहानी: लीला कृष्णमूर्ति (दीप्ति नवल ) बुक ए कॉफी नाम से एक लाइब्रेरी कम कॉफी शॉप चलाती हैं। लीला आजाद ख्यालों वाली महिला हैं, जिनके पति की करीब बारह साल पहले एक हादसे में मौत हो चुकी है। लीला की 21-22 साल की बेटी अमाया (स्वरा भास्कर) एक उभरती राइटर है। मां-बेटी के रिश्ते ताजगी भरे और दोस्ताना हैं। इसी बीच करीब साठ साल का फोटोग्राफर जयंत सिन्हा (फारुख शेख) इनकी काफी शॉप में आना शुरू करता है। अमाया से उसकी मुलाकात होती है और दोनों अच्छे दोस्त बन जाते हैं। अमाया एक दिन जयंत के साथ मिलकर एक कॉफी टेबल बुक लिखने का प्लान करती है। इसी बीच लीला एक बार फिर यहां रोजाना आ रहे जयंत को मन ही मन चाहने लगती है। लीला को लगता है अमाया को उसके और जयंत के बीच पनपते इस रिश्ते से समस्या नहीं होगी। लेकिन यहां कहानी में ट्विस्ट आता है, क्योंकि अमाया का नजरिया कुछ और ही है।

ऐक्टिंग और निर्देशन: फिल्म के अहम कलाकार मंझे हुए आर्टिस्ट हैं। अमाया के किरदार में स्वरा सौ फीसदी फिट हैं, उनके चेहरे पर पल-पल बदलते एक्सप्रेशन देखने लायक हैं। दीप्ति नवल और फारुख शेख का अभिनय लाजवाब है। वहीं, फिल्म की सुस्त रफ्तार और डायरेक्टर की स्क्रिप्ट पर कमजोर पकड़ दर्शकों के हौसले का इम्तिहान लेती है। निर्देशक की तारीफ करनी होगी, जिन्होंने दिल्ली की चंद बेहतरीन लोकेशन पर फिल्म को बिना किसी सेट लगाए पूरा किया।

क्यों देखें : अगर आप को लीक से हटकर करंट मुद्दों पर बनी फिल्में पसंद हैं तो फिल्म आपको पसंद आएगी। बरसों बाद भी सिल्वर स्क्रीन पर फारुख और दीप्ति की जोड़ी खूब जमी है। मसाला फिल्मों के शौकीनों को इस फिल्म से दूर ही रहना चाहिए। 
