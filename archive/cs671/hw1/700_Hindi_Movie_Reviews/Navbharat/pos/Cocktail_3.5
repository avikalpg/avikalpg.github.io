लगता है ' एजेंट विनोद ' को अब पता चल गया है कि उनके फैंस उन्हें मारामारी नहीं बल्कि सिल्वर स्क्रीन पर इश्क - विश्क करते देखना ज्यादा पसंद करते हैं। बतौर निर्माता सैफ ने एक बार फिर कोई रिस्क लेने के बजाय अपनी उसी इमेज को कैश करना ज्यादा पसंद किया। सैफ के साथ कुछ साल पहले ' बीइंग सायरस ' बना चुके डायरेक्टर होमी अदजानिया को इस बार इम्तियाज अली की लिखी स्क्रिप्ट फिल्म बनाने के लिए दी गई। रॉकस्टार की कामयाबी का जश्न मना रहे इम्तियाज ने अपनी लिखी स्क्र्रिप्ट पर फिल्म बनाने की जिम्मेदारी होमी को सौंपी। स्क्रिप्ट में नया कहने को कुछ नहीं है , लेकिन लव ट्राएंगल के आसपास घूमती इस कहानी को होमी ने ऐसे लाइट और दिलचस्प अंदाज में पेश करने की अच्छी कोशिश की है , जो लोगों को काफी हद तक बांधने में कामयाब है। डायरेक्टर ने कहानी का तानाबाना ब्रिटेन में बुना है और वहां के कल्चर में दीपिका का किरदार सौ फीसदी फिट बैठता है लेकिन जब इस किरदार को महानगरों और मल्टिप्लेक्स कल्चर से दूर करके देखा जाए तो बी , सी सेंटरों में ऐसे किरदार को दर्शक आसानी से हजम नहीं कर पाते।

कहानी : गौतम खन्ना ( सैफ अली खान ) लंदन में अपने मामा बोमन ईरानी के पास रहने आया है। मौज - मस्ती और फ्लर्ट करना गौतम को बहुत पसंद है। गौतम को शादी के बंधन से बंधकर जिंदगी काटना मंजूर नहीं। दूसरी ओर खूबसूरत लड़कियों को देखते ही उन पर मर मिटता है। एयरपोर्ट पर गौतम खूबसूरत मीरा ( डायना पेंटी ) को देखते ही उस पर मर मिटता है। एयरपोर्ट पर मीरा को लेने उसका हस्बैंड ( रणदीप हुड्डा ) आता है , इन दोनों के बीच तकरार होती है। मीरा को एयरपोर्ट पर छोड़कर रणदीप वहां से निकल जाता है। मीरा की मुलाकात वेरोनिका डिकोस्टा ( दीपिका ) से होती है और वह उसे अपने घर ले आती है। वेरोनिका और गौतम की दोस्ती के बीच अब मीरा की एंट्री होती है। बिंदास वेरोनिका के सामने सिंपल और अपनी बसाई दुनिया में मस्त मीरा को गौतम दिल ही दिल चाहने लगता है। इसी बीच गौतम की ममी ( डिंपल ) लंदन पहुंचती हैं और उन्हें मीरा में अपनी पर्फेक्ट बहू की सभी खूबियां नजर आती हैं।

ऐक्टिंग : लव आजकल के बाद सैफ और दीपिका की जोड़ी एकबार फिर सिल्वर स्क्रीन पर खूब जंची है। कई सीन्स में वेरोनिका का किरदार गौतम पर भारी पड़ा है। मॉडल से ऐक्ट्रेस बनी डायना पेंटी ने अपनी पहली फिल्म में निराश नहीं किया। बेशक दीपिका के बिंदास किरदार के ऑपोजिट डायना का किरदार कुछ बुझा - बुझा लगा। सैफ की ममी के रोल में डिंपल खूब जमी हैं।

डायरेक्शन : होमी अदजानिया ने अपनी पिछली फिल्म के मुकाबले इस बार ऐसा सब्जेक्ट चुना , जिसमें बॉक्स ऑफिस पर हिट होते मसालों को परोसा जा सके। इसमें होमी काफी हद तक कामयाब भी रहे। होमी को कहानी का बैकग्राउंड विदेश में होने का सबसे बड़ा फायदा यही मिला कि उन्हें गौतम , वेरोनिका के किरदार को बोल्ड बनाने में आसानी मिली। इंटरवल से पहले फिल्म ज्यादा दिलचस्प है , लेकिन इंटरवल के बाद बेवजह खींचने की कोशिश की गई।

संगीत : कॉकटेल का संगीत फिल्म का प्लस पॉइंट है। फिल्म के लगभग सभी गाने म्यूजिक चार्ट और यंगस्टर्स में हिट हैं। देसी दारू , तुम्ही हो बंधु सखा तुम्ही हो और सेकंड हैंड जवानी यंगस्टर्स की जुबां पर पहले से है। 
