'रॉकस्टार' के बाद एक बार फिर रणबीर कपूर 'बर्फी' में पूरी तरह छा गए हैं। इस फिल्म में रणबीर को देखकर एकबारगी उनके दादा राज कपूर की याद आती है। आमतौर पर बॉलिवुड स्टार्स ऐसे रोल करने से कतराते हैं, जो उनकी इमेज पर फिट न बैठता हो। लेकिन, करियर के शुरुआती दौर में ही रणबीर ने ऐसा रोल कर साबित किया कि दादा की तर्ज पर उन्हें भी रिस्क लेने में डर नहीं लगता।

राज कपूर जब करियर की बुलंदियों पर थे, तो उन्होंने अपना बरसों पुराना सपना साकार करने के लिए जिंदगी भर की जमापूंजी दांव पर लगाकर 'मेरा नाम जोकर' बनाई। पर, इस फिल्म को मिली जबर्दस्त नाकामी ने उन्हें झकझोर दिया। 'बर्फी' देखते वक्त आप भी सोचेंगे कि आखिर करियर के इस दौर में रणबीर ने मूक-बधिर युवक जैसा चुनौती भरा रोल क्यों चुना? लेकिन, फिल्म खत्म होते ही आपको इस सवाल का जवाब मिल जाएगा।

डायरेक्टर अनुराग बासु की इस फिल्म के हीरो मर्फी (उसका असली नाम यही है) की जिंदगी में बहुत कुछ ऐसा है, जो उसे दूसरों से अलग करता है। पूरी फिल्म तीन किरदारों- बर्फी, श्रुति और झिलमिल के इर्द-गिर्द घूमती है, लेकिन इन किरदारों के बीच आप खुद को ढाई घंटे तक पूरी तरह बंधा हुआ पाते हैं और यही इस फिल्म की सबसे बड़ी खासियत है। दार्जिलिंग के खूबसूरत लोकेशन और वहां के माहौल के बीच अनुराग ने अपने किरदारों को बेहतरीन अंदाज में फिट किया है।

कहानी : घर वालों ने प्यार से अपने बेटे का नाम मर्फी (रणबीर कपूर) रखा था, लेकिन दार्जिलिंग में हर किसी की जुबां पर मर्फी का नाम बर्फी कब और कैसे आया, पता नहीं चला। बर्फी बोल-सुन नहीं सकता, लेकिन उसने इसे कभी अपनी कमी नहीं माना। वह हर किसी का चहेता है। अमीर घर की श्रुति (इलियाना) बर्फी को चाहने लगती है। श्रुति की सगाई हो चुकी है। उसकी मां (रूपा गांगुली) उसे समझाती है। कुछ मुलाकातों के बाद झिलमिल (प्रियंका चोपड़ा) से भी बर्फी के अच्छे रिश्ते बन जाते हैं। श्रुति और झिलमिल दोनों को ही बर्फी अपना खास दोस्त मानता है। फिर अचानक कुछ ऐसा होता है कि बर्फी को बैंक डकैती तक करनी पड़ती है।

ऐक्टिंग : मूक-बधिर युवक बर्फी के रोल में रणबीर कपूर ने अपनी ऐक्टिंग की शानदार छाप छोड़ी है। फिल्म के कई सीन में उनका लुक दादा राज कपूर की याद दिलाता है। प्रियंका चोपड़ा ने फिर अपनी ऐक्टिंग का लोहा मनवाया है। वहीं, साउथ की फिल्मों से आईं इलियाना ठीक-ठाक हैं। सौरभ शुक्ला, आशीष विद्यार्थी भी प्रभावित करते हैं।

डायरेक्शन: अनुराग बासु ने अपनी स्क्रिप्ट को बढ़िया हैंडल किया है। उन्होंने कहानी बयां करने में बार-बार फ्लैश बैक का सहारा लिया है। ऐसी सिंपल कहानी के साथ दर्शकों को जोड़ना आसान नहीं होता, लेकिन अनुराग ने अपने सशक्त निर्देशन के दम पर ऐसा कर दिखाया है। स्क्रिप्ट और किरदारों पर उनकी पूरी पकड़ है। बैंक डकैती सहित कई सीन को बेहतरीन ढंग से फिल्माया गया है।

संगीत : दार्जिलिंग के माहौल और कहानी की डिमांड पर प्रीतम ने म्यूजिक में कुछ नए एक्सपेरिमेंट किए हैं। फिल्म के दो गाने गुनगुनाने लायक हैं।

क्यों देखें : अगर अच्छी, साफ -सुथरी फिल्मों के शौकीन हैं, तो 'बर्फी' आपके लिए है। मसाला ऐक्शन और हॉट फिल्मों के इस सीजन में बर्फी आपको अपसेट नहीं करेगी। सुंदर लोकेशन, रणबीर कपूर की बेहतरीन ऐक्टिंग फिल्म के प्लस पॉइंट्स हैं। ऐसे में, इस वीकेंड पर आप फैमिली सहित इस 'बर्फी' का स्वाद बेहिचक चख सकते हैं।
