इस फिल्म की शुरुआत में स्क्रीन पर एक कहावत पढ़कर आप फिल्म में आगे क्या होने वाला है, इसका अंदाज लगा सकते है। स्क्रीन पर लिखा है कुल्हाडी तो भूल जाती है, लेकिन बरसों बाद भी पेड़ को याद रहता कि उसको किसने काटा था। बरसो से बॉलिवुड फिल्ममेकर्स के बीच बदला ऐसा सब्जेक्ट रहा है, जिस पर जब भी फिल्म बनी तभी फिल्म पर नोटों की बारिश हुई। लंबे अर्से तक ग्लैमर इंडस्ट्री में नाकामी का स्वाद चखने के बाद अमिताभ बच्चन को भी रिवेंज मूवी जंजीर ने सुपरस्टार दिया, तो इंडस्ट्री के शोमैन सुभाष घई के साथ साथ शत्रुघन सिन्हा ने भी कालीचरण फिल्म से अपनी अलग पहचान बनाई। मल्टिप्लेक्स दौर में सिनेमा में यंग मेकर्स को अक्सर यही टॉपिक अपनी और खींचता है। रितेश देशमुख, सिदार्थ मल्होत्रा स्टारर एक विलेन इसी कड़ी की बॉक्स आफिस पर हालिया सुपरहिट फिल्म रही। बता दें, इन दोनों फिल्मों की कहानी कुछ हद तक एक जैसी है। हां, दोनों फिल्मों की कहानी का ट्रीटमेंट ऐसा दमदार है जो दर्शकों को क्लाइमैक्स पता होने के बावजदू अंत तक बांधे रखने रखता है।

कहानी: रघु उर्फ राघव (वरुण धवन) पुणे की एक ऐड एजेंसी में क्रिएटिव हेड है। राघव अपनी वाइफ मीशा (यामी गौतम) और बेटे रॉबिन के साथ हंसी-खुशी जिंदगी गुजार रहा है। अचानक एक दिन शहर में हुई बैंक डकैती के दौरान राघव की पत्नी और बेटे की भी निर्मम हत्या कर दी जाती है। इस बैंक में हुई डकैती की जांच में जुटे पुलिस के आला अफसर बैंक डकैती के आरोप में लायक (नवाजुद्दीन सिद्दीकी) को अरेस्ट करते है। लायक शातिर बदमाश है। पुलिस की लाख सख्ती के बावजूद वह न तो बैंक डकैती में अपने दूसरे साथी के बारे में बताता है और न ही लूटी गई रकम के बारे में। लायक को 20 साल की सजा मिलती है और वह जेल की सलाखों के पीछे पहुंच जाता है।

कहानी में टर्न उस वक्त आता है, जब राघव अपनी पत्नी और बेटे की हत्या का बदला लेने के मकसद से एक छोटे से कस्बानुमा शहर बदलापुर में डेरा डालता है। रघु बदला लेने के लिए तड़प रहा है। इसी बीच रघु को ऐेसे कई सुराग मिलते है जो उसे अपनी पत्नी और बेटे के कातिलों के काफी करीब तक पहुंचाने में मददगार हैं। करीब 15 साल जेल में रहने के बाद लायक को जेल से रिहाई मिलती है। राघव के निशाने पर लायक तो है ही, लेकिन उसे उसके दूसरे साथी की भी तलाश है जो बैंक डकैती के वक्त लायक के साथ था। कभी लायक की प्रेमिका रही कॉलगर्ल झिमली (हुमा कुरैशी) की मदद से वह लायक तक पहुंचता है। इसी दौरान राघव को बैंक डकैती में लायक के दूसरे साथी हरमन ( विनय पाठक) का पता चलता है, जो अब करोडों की प्रॉपर्टी का मालिक है और अपनी लवर कोको (राधिका आप्टे) के साथी जिंदगी गुजार रहा है। राघव इन सबके पीछे लगा है। वहीं, इस केस की जांच कर रहे पुलिस अफसर के शक की सुई कहीं ना कहीं राघव तक भी पहुंचती है, क्योंकि कोको की हत्या के बाद उसके घर से मिले कप पर राघव की उंगलियों के निशान मिलते हैं।

ऐक्टिंग: रघु उर्फ राघव के किरदार में वरुण धवन ने जान डाल दी है। वरुण का टोटली बदला फ्लेवर देखकर आप चौंक जाएंगे। अपनी पिछली फिल्मों में लाइट कॉमिडी वगैरह करते आए वरुण का यह बदला लुक यकीनन उनके फैँस को पसंद आएगा। लायक के किरदार मे नवाजुद्दीन सिद्दीकी की बेमिसाल ऐक्टिंग आपको फिल्म देखने के बाद भी लंबे अर्से तक याद रहेगी। किक में सलमान पर भारी पड़े नवाजुद्दीन यहां कई सीन में वरुण पर हावी पड़े हैं। झिमली के किरदार में हुमा कुरैशी, कोको के रोल में राधिका आप्टे और सोशल वर्कर के रोल में दिव्या दत्ता, सभी ने अच्छा काम किया है। हां, यामी गौतम का किरदार कुछ ज्यादा ही छोटा है, अच्छा होता यामी के किरदार का फ्लैशबैक में एक्सटेंशन किया जाता।

निर्देशन: बतौर डायरेक्टर स्टार्ट टु एंड श्रीराम राघवन ने अपनी छाप छोड़ी है। राघवन की तारीफ करनी होगी कि उन्होंने फिल्म के हर किरदार के साथ पूरा न्याय किया है। स्टार्ट टु एंड फिल्म दर्शकों की हर क्लास को बांधकर रखने का दम रखती है। वहीं, न जाने क्यों राघव ने फिल्म के कई सीन को इस कदर बोल्ड बनाकर परोसा है, जो एक खास क्लास के साथ-साथ साफ-सुथरी फिल्मों के शौकीनों को यकीनन अपसेट करेगा।

संगीत: फिल्म का संगीत इसका प्लस पॉइंट है। फिल्म के सभी गाने म्यूजिक लवर्स में पहले से हिट है। फिल्म का कोई भी गाना फिल्म की रफ्तार को कम नहीं होने देता। छलनी कर दे सीना मेरा... गाने का फिल्मांकन खूब बन पड़ा है।

क्यों देखें: नवाजुद्दीन सिद्दीकी का शानदार, लंबे अर्से तक न भूल पाने वाला उनका अभिनय। वरुण का टोटली बदला लुक, ऐसे किरदार जो स्टार्ट टु लास्ट आपको बांधकर रखने का दम रखते है। वहीं, फिल्म में रिवेंज के कई सीन आपको विचलित कर सकते है, तो ऐसे कई हॉट सीन भी हैं, जिन्हें अपनों के साथ देखते वक्त आप अजीब महसूस कर सकते है। और हां, अगर आपने शुरुआती पंद्रह मिनट की फिल्म मिस कर दी, तो फिल्म का मजा बेमानी हो सकता है। 
