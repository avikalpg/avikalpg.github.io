करीब चार साल बाद अब जब रजनीकांत की यह फिल्म उनके जन्मदिन पर रिलीज हुई तो फैँस ने भी अपने चहेते स्टार की इस फिल्म को तीन दिनों में सबसे ज्यादा कमाई करने वाली तमिल फिल्म बनवा दिया। भव्य सेट, गजब कॉस्टयूम और हैरतअंगेज ऐक्शन, स्टंट सीन इस फिल्म की सबसे बड़ी यूएसपी हैं। रजनीकांत की फिल्मों में कुछ नया ढूंढने की कोशिश न तो उनके फैंस ही करते है ओर न ही रजनीकांत खुद ऐसी फिल्मों का हिस्सा बनना चाहते हैं। इन दिनों जब बॉलिवुड के सुपरस्टार्स की फिल्में सौ करोड की प्राइस में बिक नहीं पाती ,ऐसे में रजनीकांत स्टारर लिंगा की इस फिल्म के डिस्ट्रिब्यूशन राइट्स 120 करोड की रेकॉर्ड प्राइस में बिके। पहले हफ्ते में फिल्म ने बॉक्स आफिस करीब 150 करोड़ कमाई का आंकड़ा पार करके यह साबित कर दिया बीते सालों में रजनीकांत का जलवा पहले से ज्यादा हुआ है।

कहानी: लिंगा (रजनीकांत) अपने चार दोस्तों के साथ मिलकर छोटी-मोटी चोरियां करता है। एक दिन पुलिस कस्टडी में लिंगा का सामना टीवी रिपोर्टर लक्ष्मी (अनुष्का शेट्टी) से होता है जो करप्ट पुलिस इंस्पेक्टर का स्टिंग करके लिंगा की बेल कराती है। इसके बाद भी लक्ष्मी लिंगा के पीछे लगी रहती है। लिंगा जहां भी जाता है लक्ष्मी साये की तरह वहीं नजर आती है। हारकर एक दिन लिंगा उससे अपना पीछा करने की वजह पूछता है। लक्ष्मी उसे बताती है वह राजा लिंगेस्वरम (रजनीकांत) का पोता है। लक्ष्मी हर बार लिंगा से अपने दादा राजा लिंगेश्वरन के गांव चलने के लिए कहती है, लेकिन लिंगा नहीं मानता। इसी दौरान एक सुनार लिंगा से कहता है छोटी-मोटी चोरी करना बंद करके मोटे माल पर हाथ साफ करे। सुनार लिंगा को शहर में लगी एक प्रदर्शनी में बेशकीमती ऐंटीक हार चुराने के एवज में उसे मोटी रकम देने का वादा करता है। लिंगा सुनार की डील कबूल करता है और दोस्तों की मदद से हार को चुराने में कामयाब होता है। हार चुराने की यहीं खबर लक्ष्मी पुलिस को दे देती है और पुलिस सुनार को गिरफ्तार करके हार चुराने वालों की तलाश में लग जाती है।

लिंगा पुलिस की गिरफ्त से बचने के लिए लक्ष्मी के साथ राजा लिंगेश्वर के गांव जाने को तैयार हो जाता है। गांव पहुंचने पर लिंगा का एक राजा की ही तरह स्वागत किया जाता है। गांव जाने के बाद लिंगा को उस मंदिर के बारे में पता चलता है जिसे राजा लिंगेश्वरन ने बनवाया था। गांव वालों के मुताबिक मंदिर का विशाल कपट राजा के जाने के बाद से बंद पड़ा हैं और इसे पूर्णिमा के दिन राजा का वारिस ही खोलेगा। लिंगा को पता चलता है मंदिर का शिवलिंग ऐंटीक है, ऐसे में लिंगा और उसके दोनों दोस्त शिवलिंग चुराने का प्लान बनाते हैं। उन तीनों को मंदिर के अंदर जाते हुए दो गॉर्ड देख लेकर खतरे का हार्न बजा देते है और सारा गांव वहां पहुंच जाता है। सभी के सामने मंदिर का दरवाजा खुलवाया जाता है। गांव वाले देखते है लिंगा और उसके दोस्त मंदिर की सफाई करने के बाद पूजा कर रहे हैं। अब लिंगा को लक्ष्मी के दादाजी से पता लगता है अंग्रेजी शासन के दौरान राजा लिंगेस्वरम का सभी लोग बहुत सम्मान करते थे। पिछले कई सालों से गांव वाले बांध बनवाना चाहते थे, तब अंग्रेजी सरकार में कलेक्टर के पर तैनात लिंगेस्वरम उनकी मदद करने के लिए अपनी नौकरी तक छोडकर गांव वालों के साथ आ खड़ा होता है। राजा को लगता है बांध बनने के बाद यहां के लोगों की तकदीर बदल जाएगी।

ऐक्टिंग: रजनीकांत अपने ऐक्शन अवतार में बखूबी जमे है। अनुष्का शेट्टी टीवी जर्नलिस्ट के रोल में फिट है, वहीं सोनाक्षी सिन्हा पहली बार साउथ की फिल्म में अच्छा डेब्यू करने में कामयाब रही।

डायरेक्शन: साउथ में मसाला फिल्में ज्यादा कामयाब रहती है। यही वजह है कि डायरेक्टर के. एस. रवि कुमार ने फिल्म में ऐसा हर ऐसा मसाला परोसा जो फ्रंट क्लास से मल्टिप्लेक्सों तक में फैले रजनीकांत के फैंस की कसौटी पर खरा उतरता हो। अब जब फिल्म के लीड रोल में रजनीकांत हो तो कहानी का उनकी और घूमना पहले से तय रहता है। हर किरदार रजनीकांत के सामने बौना है। सैंकडों जूनियर आर्टिस्ट्स की मौजूदगी में रवि ने हर सीन को जोरदार ढंग से शूट किया है। ऐक्शन और स्टंट सीन्स में उनकी मेहनत साफ नजर आती है।

संगीत: ए आर रहमान का दिया गया म्यूजिक फिल्म का प्लस पॉइंट है, लेकिन तमिल गानों को हिंदी में डब किया गया है। यही वजह है किसी गाने के बोल पल्ले नहीं पड़ते।

क्यों देखें: अगर रजनीकांत के फैन है तो फिल्म देखना बनता है। भव्य सेट और गानों पर पैसा पानी की तरह बहाया गया है, ऐसे में गाने समझ में बेशक न आएं लेकिन आंखों को सुंदर लगते हैं। अगर मसाला ऐक्शन फिल्मों के शौकीन है तो अपसेट नहीं होंगे। 
