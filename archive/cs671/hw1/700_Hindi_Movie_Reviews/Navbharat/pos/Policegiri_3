साउथ की मसाला ऐक्शन थ्रिलर फिल्मों का रीमेक बनाना अब हिंदी फिल्म मेकर्स की मजबूरी बनती जा रही है। दरअसल, कुछ साल पहले 'गजनी' और 'वॉन्टेड' को बॉक्स ऑफिस पर मिली जबर्दस्त कामयाबी के बाद 'रेडी', 'राउडी राठौर', 'बॉडीगार्ड', 'सिंघम' सहित कई फिल्में सुपर हिट साबित हुईं। सीक्वल और रीमेक के इस सीजन में संजय दत्त ने भी रीमेक का सहारा लिया है। निर्माता टी.पी. अग्रवाल ने पिछले साल तमिल बॉक्स ऑफिस पर ब्लॉकबस्टर रही डायरेक्टर के.एस. रवि कुमार की फिल्म 'सामी' के राइट्स अच्छी प्राइस में हासिल करके इसे हिंदी में बनाने की कमान भी रवि कुमार को ही सौंपी।

फिल्म की शुरुआत से पहले संजय दत्त के बचपन की तस्वीरों से लेकर उनके करियर के शुरुआती दौर से अब तक की तस्वीरें दिखाकर शायद प्रॉडक्शन कंपनी संजू के फैंस की हमदर्दी को भी बटोरना चाहती है। वहीं, संजय दत्त ने सुप्रीम कोर्ट से मिली मोहलत के दौरान सबसे ज्यादा वक्त इसी फिल्म को दिया। फिल्म में ऐसे कई ऐक्शन सीन हैं, जो सिंगल स्क्रीन और छोटे सेंटरों पर मसाला फिल्मों के शौकीनों की कसौटी पर जरूर खरा उतरेंगे।

कहानीः रुद्रा (संजय दत्त) हैदराबाद के एक छोटे से कस्बे नागापुरम में डेप्युटी कमिश्नर ऑफ पुलिस के पद पर तैनात होता है। रुद्रा के काम करने का तरीका बिल्कुल अलग है। अपराधियों से सामना होते ही रुद्रा अचानक रौद्र रूप में आ जाता है। नागापुरम एक ऐसा छोटा सा शहर है, जहां नगोरी (प्रकाश राज) का आतंक है। कभी सड़क किनारे फुटपाथ पर बैठकर भीख मांगने वाला नगोरी अब ऐसा डॉन बन चुका है, जिसके दरबार में एमएलए से लेकर मिनिस्टर और आला अफसर हाजिरी लगाने पहुंचते हैं।

नगोरी म्यूजिक का जबर्दस्त शौकीन है। वह अपने दरबार में हर वक्त ढोलक और हारमोनियम पर अपने हाथ आजमाता नजर आता है। इस छोटे से शहर में फैले नगोरी के आंतक का रुद्रा सफाया करने में लग जाता है। रुद्रा का मिशन नगोरी और उसके गुंडों का सफाया करना है। उसकी बहादुरी देखकर सहर (प्राची देसाई) उसे चाहने लगती है। हिंदू मां और मुस्लिम पिता की इकलौती सहर को नहीं मालूम कि माफिया को खत्म करने का रुद्रा का तरीका खूनखराबे से भरा है।

ऐक्टिंगः सिंघम के बाद एक बार फिर प्रकाश राज ने अपनी दमदार एक्टिंग से प्रभावित किया है। प्रकाश और संजय का जब भी आमना-सामना हुआ, हर बार प्रकाश ही संजय पर भारी पड़े। 'जिला गाजियाबाद' के बाद एक बार फिर संजय ऐक्शन करते नजर आए, लेकिन इस बार उनके ऐक्शन देखकर आपको 'वॉन्टेड', 'राउडी राठौर' और 'सिंघम' के ऐक्शन याद आएंगे। वहीं, अगर डायलॉग डिलिवरी की बात करें तो संजू इसमें सलमान, अक्षय और अजय के मुकाबले बहुत दूर नजर आते हैं।

प्राची देसाई इस फिल्म में वही सब कुछ कर रही हैं, जैसा ऐक्शन फिल्म की हिरोइन करती नजर आती हैं। हीरो के साथ एक दो गानों में ठुमके लगाना और हीरो के हाथ से गुंडों की पिटाई देखकर खुश होना। राजपाल यादव अपसेट करते हैं। वहीं, मुरली शर्मा और मुकेश तिवारी ने कुछ नया करने के बजाय ठीक वैसा किया जैसे इससे पहले करते नजर आए।

डायरेक्शनः के. एस. रवि कुमार ने स्क्रिप्ट और किरदारों पर पकड़ बनाने से ज्यादा ध्यान संजय दत्त से सलमान खान जैसे ऐक्शन सीन कराने में लगाया। ऐसे में कहानी की सुस्त रफ्तार दर्शकों के सब्र का इम्तिहान लेती है। वहीं, ऐक्शन फिल्मों के शौकीनों को उन्होंने जमकर तालियां बजाने का पूरा मौका भी दिया है।

संगीतः प्राची और संजय पर फिल्माया 'चुरा के ले जा, भगा के ले जा' और प्रकाश राज, संजय पर फिल्माया 'झूम बराबर झूम' गानों का फिल्मांकन अच्छा बन पड़ा है।

क्यों देखें: अगर संजय के फैन हैं और अपने हीरो को एक बार फिर देखने को बेताब हैं, तो 'पुलिसगिरी' आपके लिए है, क्योंकि इस फिल्म के बाद आपके चहेते हीरो की अगली फिल्म आने में लंबा वक्त लग सकता है। पूरी तरह ऐक्शन से मालामाल इस 'पुलिसगिरी' में कहानी ढूंढने की कोशिश करेंगे तो अपसेट ही होंगे।
