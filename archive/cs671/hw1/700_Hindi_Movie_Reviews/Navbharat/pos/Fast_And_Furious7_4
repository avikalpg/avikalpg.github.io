रेस, ऐक्शन के शौकीनों के लिए हॉलिवुड की देश-विदेश में सुपरहिट 'फास्ट ऐंड फ्यूरियस' सीरीज की सातवीं फिल्म पर्दे पर पहुंची है। देश में इस सीरीज का क्रेज इस कदर है कि इसका अंदाज आप यहीं से लगा सकते हैं कि भारतीय बॉक्स ऑफिस पर सीरीज की पिछली फिल्मों की रेकॉर्ड कमाई के चलते प्रॉडक्शन कंपनी ने इस फिल्म को यूएसए से पहले भारत में रिलीज किया गया। अंग्रेजी के अलावा इस फिल्म को तमिल और तेलुगू में भी रिलीज किया गया तो हिंदी में इस फिल्म को 'रफ्तार का जुनून' टाइटल से रिलीज किया गया। हॉलिवुड की यह पहली ऐसी फिल्म है जो दिल्ली यूपी और इंस्ट पंजाब के लगभग साढे तीन सौ स्क्रीन पर रिलीज हुई है। अगर इस फिल्म की पिछली फिल्मों पर नजर डाली जाए तो हर बार डायरेक्टर ने कहानी की बजाय सारा फोकस स्टंट्स पर किया। पूरी फिल्म में हर पल ऐक्शन का रोमांच का मजा मिलता है, लेकिन एक बात अखरती है कि जिस डोमिनिक की उन्हें तलाश है वो बार-बार उनके सामने आता है और उनके काम में परेशानियां पैदा करता है, लेकिन वे उसे पकड़ने की कोशिश नहीं करते।

कहानी : ओवेन शॉ और उसकी टीम को हराने के बाद, डोमिनिक टोरेटो (वेन डीसॉ), ब्रायन (पॉल वॉकर) अपने दोस्तों के साथ अब आराम से जिंदगी गुजार रहे हैं। लेकिन ज्यादा दिन ऐसा नहीं रह पाता। एक दिन ल्यूक हॉब्स (डेन यनजन) पर अटैक होता है , अस्पताल में हेन की मौत हो जाती है। डोमिनिक का घर जबर्दस्त विस्फोट से उड़ा दिया जाता है। अब ओवेन का बड़ा भाई डेकार्ड शॉ (जेसन स्टेथम) भाई की हत्या का बदला लेने के इरादे से डोमिनिक और उसकी टीम के साथ है। हेन की हत्या से जुड़ी जानकारी मिलने के बाद डोमिनिक की टीम अब उस हत्यारे की खोज में लग जाती है जिसने उनके साथी की हत्या की है, यह सभी किसी भी सूरत में डेकार्ड को ढूंढ निकालना चाहते हैं, लेकिन इसके लिए उन्हें मेगन रैमसे हैकर को छुड़ाना है।

ऐक्टिंग : वेन डीसॉ पूरी फिल्म में अलग नजर आते हैं और दर्शकों को अपने साथ बांधने में पूरी तरह कामयाब है। बेशक डेन यनजन का रोल कम है, लेकिन क्लाइमैक्स में उन्होंने कमाल की ऐक्टिंग की है। पॉल वॉकर की शूटिंग के दौरान दुर्घटना में मृत्यु हो गई, उनकी मौत के बाद उनके भाइयों को लेकर नई तकनीक की मदद से उनका रोल एंड तक बढ़ाया गया। स्टेथम ने वेन डीसॉ को कड़ी टक्कर दी तो अली फजल एक छोटे-से रोल में अपनी मौजूदगी छोड़ने में कामयाब रहे।

निर्देशन : जेम्स वॉन ने एक खास टारगेट ऑडियंस को ध्यान में रख कर फिल्म बनाई है और इसमें वह पूरी तरह से कामयाब रहे हैं। शुरुआती फिल्म की रफ्तार धीमी है, लेकिन चंद मिनट बाद ही फिल्म ऐसी रफ्तार पकड़ती है जो अंत तक थमने का नाम नहीं लेती। इसी रफ्तार के दौरान जेम्स ने कई दौरान हैरतअंगेज स्टंट्स शूट किए हैं जो दिल को दहला देते हैं। खासकर क्लाइमैक्स में रैमसे को छुड़ाने वाला सीक्वेंस गजब का है। पहाड़ियों के बीच एक बड़ी बस में रैमसे को ले जाया जा रहा है, वहां पहुंचना आसान नहीं है इसलिए हवाई जहाज से पैराशूट के सहारे कारों को नीचे उतारा जाता है। गोलियों की बौछारों के बीच रेमसे को बचा लिया जाता है। यकीनन इस सीक्वेंस के दौरान आप अपनी सीट से हिल तक नहीं पाएंगे। इतना हीं नहीं जेम्स ने ऐक्शन सीन्स के बीच इमोशन्स और हंसी मजाक के कुछ सीन भी रखे हैं जो फिल्म के रफ-टफ ऐक्शन स्टार्स पर फिट नहीं बैठते ।

क्यों देंखे : इस सीरीज की पिछली फिल्में देखी हैं तो इस फिल्म को मिस न करें, यकीनन फिल्म देखकर आप खुश होंगे। वहीं पॉल वॉकर की आखिरी फिल्म देखने का क्रेज आपको सिनेमा घरों तक ले जाएगा। 
