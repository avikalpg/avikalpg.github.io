'घायल', 'घातक', 'दामिनी', 'अंदाज अपना अपना', 'लज्जा', 'द लेजंड ऑफ भगत सिह', 'अजब प्रेम की गजब कहानी'- अलग-अलग टेस्ट की फिल्में बना चुके राज कुमार संतोषी ने इस बार फिर कॉमिडी पर हाथ आजमाया है। इन दिनों जब फिल्ममेकर्स अपनी फिल्मों में कॉमिडी के नाम पर डबल मीनिंग डायलॉग, अश्लीलता और चीप जोक्स परोसकर मोटी कमाई करने में लगे है, संतोषी ने अपनी इस फिल्म को ऐसे सी-ग्रेड चालू मसालों से अलग रखते हुए दर्शकों की उस क्लास को खींचने की कोशिश की है, जो फैमिली के साथ साफ-सुथरी कॉमिडी देखने की आस में थिएटर का रुख करते हैं।

बेशक, फिल्म 'फटा पोस्टर निकला हीरो' में संतोषी की बात कहने का अंदाज सत्तर-अस्सी के दशक में बनी कॉमिडी फिल्मों की याद दिलाए, लेकिन आपको अपसेट नहीं करेगा। हालांकि, इंटरवल के बाद कहानी की सुस्त रफ्तार और बेवजह ठूंसा गया आइटम नंबर समझ से परे है। ऐसा लगता है कि म्यूजिक कंपनी के लिए फिल्म बनाने की मजबूरी में संतोषी को कहीं न कहीं समझौता करना पड़ा।

कहानी: सावित्री (पद्मिनी कोल्हापुरे) का सपना अपने बेटे विश्वास राव (शाहिद कपूर) को एक ऐसा ईमानदार, साहसी पुलिस इंस्पेक्टर बनाना है, जिसकी हर कोई तारीफ करे। दरअसल, सावित्री के पिता पुलिस फोर्स के साहसी और ईमानदार आफिसर रहे थे, लेकिन सावित्री की शादी भ्रष्ट इंस्पेक्टर यशवर्धन राव (मुकेश तिवारी) से हुई। कम वक्त में ज्यादा कमाई करने की चाह में यशवर्धन अमीरों के इशारे पर गरीबों पर जुल्म करने लगा। एक जीप दुर्घटना में यशवर्धन को मृत मान सावित्री गांववालों के कहर से बचते-बचाते बेटे विश्वास को साथ लेकर गांव छोड़ देती है। इसके बाद सावित्री दिन भर ऑटो चलाकर अपने बेटे को पढ़ाने-लिखाने में लग गई, ताकि उसे पुलिस इंस्पेक्टर बनाने का सपना पूरा कर सके। मगर, विश्वास ने तो बचपन में ही हीरो बनने का सपना देख लिया था। ऐसे में, जब उसके पास मुंबई में पुलिस फोर्स में भर्ती के लिए इंटरव्यू लेटर आया, तो उसे अपना सपना साकार होता नजर आने लगा।

मुंबई आकर विश्वास सीधा जोगी (संजय मिश्रा) से मिलता है। जोगी साहब की तारीफ बस इतनी है, हुजूर 'गजनी', 'गदर' 'वॉन्टेड' जैसी कई सुपरहिट फिल्मों को लिखते-लिखते इसलिए रह गए क्योंकि इन फिल्मों को देखने के बाद उन्हें याद आया कि इन फिल्मों की कहानी उनके मांइड में बरसों पहले से थी। विश्वास के हीरो बनने के सपने को ब्रेक उस वक्त लगता है, जब उसके साथ अचानक दो ट्रैजेडी होती है। पहली, गांव से मां का उसके पास आना और दूसरी एक पोर्टफोलियो शूट कराते वक्त पुलिस इंस्पेक्टर की वर्दी में स्कूटी पर जाते हुए रास्ते में कंप्लेंट काजल (इलियाना डीक्रूज) का उससे टकराना। काजल ऐसी सोशल वर्कर है, जो कुछ भी गलत होता देख झट पुलिस के पास कंप्लेंट कराने पहुंच जाती है। काजल अब अपनी एक कंप्लेंट के समाधान के लिए सीधा विश्वास को पकड़ती है। कहानी में ट्विस्ट उस वक्त आता है, जब विश्वास का सामना गैंगस्टर गुंटप्पा दास (सौरभ शुक्ला) से होता है, जो मुंबई को बर्बाद करने की एक विदेशी साजिश में शामिल है।

ऐक्टिंग: फिल्म में मां-बेटे बने पद्मिनी कोल्हापुरे और शाहिद कपूर के बीच बेहतरीन केमिस्ट्री है। शाहिद और संजय मिश्रा पर फिल्माए कुछ सीन बहुत अच्छे बन पड़े हैं। शाहिद के अपोजिट इलियाना यकीनन गलत चॉइस रहीं। अन्य कलाकारों में सौरभ शुक्ला और जाकिर हुसैन ठीक रह, वहीं दर्शन जरीवाला जैसे मंजे हुए कलाकार को डायरेक्टर ने कमजोर किरदार में वेस्ट किया।

डायरेक्शन: संतोषी यंगस्टर्स और मल्टिप्लेक्स क्राउड को कहानी और किरदारों के साथ जोड़ने में लगभग नाकाम रहे। इंटरवल से पहले कहानी की सुस्त रफ्तार, लचर संवादों के अलावा कॉमिडी का बेहद कम डोज फिल्म का माइनस पॉइंट है। हॉल में बैठा दर्शक फिल्म शुरू होते ही फिल्म के क्लाइमेक्स के बारे में जान जाता है। यही वजह है कि दर्शक कहानी और किरदारों से कहीं जुड़ नहीं पाता।

संगीत: 'मैं रंग शरबतों का तू मीठे घाट का पानी' फिल्म की रिलीज से पहले ही कई म्यूजिक चार्ट में टॉप फाइव पर है। हालांकि, ओवरऑल म्यूजिक की बात की जाए तो प्रीतम इस बार अपने संगीत से पहले जैसा जादू नहीं बिखेर पाए।

क्यों देखें: अगर फैमिली के साथ सौ फीसदी साफ-सुथरी हल्की-फुल्की कॉमिडी फिल्म देखने की प्लैनिंग है, तो एक बार देखी जा सकती है। अगर संतोषी जैसे टॉप मेकर का नाम देखकर उनके स्तर की फिल्म या कुछ नया देखने की चाह में जाएंगे, तो यकीनन अपसेट होंगे। 
