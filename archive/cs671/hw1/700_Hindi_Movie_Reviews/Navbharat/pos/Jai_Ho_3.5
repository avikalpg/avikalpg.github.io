सलमान के फैंस अपने चहेते स्टार की कोई फिल्म मिस नहीं करते, ऐसे में सलमान की फिल्में क्रिटिक्स से मिलने वाली रेटिंग की मोहताज नहीं है। सलमान की यह फिल्म तेलुगू की सुपरहिट फिल्म 'स्टालिन' का रीमेक है। साउथ की फिल्म में चिरंजीवी लीड किरदार में थे। चर्चा है कि उस वक्त चिरंजीवी राजनीति में आने का प्लान बना रहे थे, ऐसे में यह फिल्म दर्शकों में उनकी इमेज को बेहतर बनाने के मकसद लिए बनाई गई थी। अब सलमान भी अपने एनजीओ बीइंग ह्यूमन के माध्यम से समाज के हर वर्ग की मदद कर रहे है। ऐसे में इस फिल्म में उनका किरदार उनकी इस इमेज पर सूट करता है। कुछ साल पहले सोहेल और सलमान ने जब स्टालिन को हिंदी में बनाने के राइट्स खरीदे उसी वक्त लीड किरदार के लिए सलमान का नाम तय हो गया।

चूंकि फिल्म में आम आदमी की सता में बैठे भ्रष्ट, स्वार्थी नेताओं से जंग को मुददा बनाया गया है, ऐसे में सल्लू मियां की यह फिल्म कहीं न कहीं भ्रष्टाचार को मुददा बनाकर दिल्ली के सिंहासन पर बैठी पार्टी 'आप' को कुछ फायदा पहुंचा सकती है। सलमान की पिछली कुछ सुपरहिट फिल्में वॉन्टेड, दबंग, रेडी, बॉडीगार्ड, एक था टाइगर पूरी तरह उन्हीं के कंधों पर टिकी 'वन मैन आर्मी' टाइप फिल्में थी, लेकिन इस बार सलमान ने इस फिल्म में अपने साथ दो दर्जन से ज्यादा स्टार्स को कहानी का हिस्सा बनाया है। अपनी इस होम प्रॉडक्शन कंपनी की फिल्म में सलमान बार-बार कहते नजर आते हैं, देश सेवा के लिए जरूरी नहीं है कि सेना में भर्ती हुआ जाए या नेता बना जाए। इसके बिना भी आप देश के लिए कुछ अलग और नया काम कर सकते हैं। इतना ही नहीं सलमान ने 'जय हो' के माध्यम से अपने फैंस को मेसेज दिया है अगर कभी कोई शख्स आपकी मदद करें तो उसे 'थैंक्यू' कहने के बजाए उसके साथ वादा करें कि आप भी भविष्य में 3 और लोगों की मदद करेंगे। सलमान कहते हैं कि अगर ऐसा होता है तो आने वाले दिनों में इससे एक अच्‍छी चेन चलने लगेगी जिससे देश और समाज को हम बेहतर बनाया जा सकता है। लंबे गैप के बाद पर्दे पर तब्बू, डैनी और नादिरा बब्बर जैसे मंझे हुए स्टार्स के साथ कई अनुभवी कलाकारों की मौजूदगी के बावजूद सलमान खान जब भी स्क्रीन पर आए हॉल तालियों और सीटियों की आवाज से गुंज उठा।

कहानी: हेडक्वॉर्टर का आदेश न मानने की वजह से सेना से निकाला जा चुका जय अग्निहोत्री (सलमान खान) अब कार मकैनिक बन चुका है। एक ऐसा कार मकैनिक जो सिर्फ खराब कारों को ही ठीक नहीं करता बल्कि अपनी राह से भटकती युवा पीढ़ी को भी ठीक करना चाहता है। मौजूदा सिस्टम में तेजी से पनपते करप्शन और सड़क पर भूख से कराहते मासूमों की चीखें सुन जय ऐसे सिस्टम से लड़ने का फैसला करता है। गुंडों की कैद में फंसी लड़की को जय उनसे छुड़ाता है, फोन पर लड़कियों को हर वक्त परेशान करने वालों से निपटता है। हर किसी की मदद करने और जुल्म-करप्शन के खिलाफ जय का लड़ना स्टेट के भ्रष्ट होम मिनिस्टर दशरथ सिंह पाटील (डैनी) को जरा भी पसंद नहीं। ऐसे में जब जय के पास पाटील की काली करतूतों का कच्चा चिट्ठा पहुंचता है उस वक्त वह उसके और मौजूदा सिस्टम के खिलाफ आम आदमी की जंग की शुरुआत करता है। जय की इस जंग के बाद भ्रष्ट राजनेता और करप्शन में जकड़े पुलिस के भ्रष्ट अफसर शहर के असामाजिक तत्वों को जय की फैमिली को प्रताड़ित करने के लिए भेजते है। दरअसल, जय की मां (नादिरा बब्बर) और उसकी बहन गीता (तब्बू) भी उसकी इस जंग में हर कदम पर उसके साथ है। हां, कहानी में सेक्सी हीरोइन की भरपाई के लिए पिंकी (डेजी शाह) भी हैं जो सलमान के साथ 'तेरे नैना मार डालेंगे' वाला गाने के अलावा चंद और सीन्स में भी ब्यूटी परोसती नजर आती हैं।

ऐक्टिंग: पूरी फिल्म में स्टार्ट टु लास्ट सलमान छाए हुए हैं। सलमान की ऐसी धमाकेदार मौजूदगी के चलते कई नामचीन स्टार फिल्म में नजर तो आए, लेकिन इनके पास करने के लिए कुछ खास था ही नहीं। महेश मांजरेकर (ऑटो चालक), पुलकित सम्राट (सब-इंस्पेक्टर), आदित्य पंचोली (भ्रष्ट इंस्पेक्टर), जेनेलिया देशमुख, मुकुल देव, सना खान, मोहनीश बहल (चीफ मिनिस्टर), सुदेश लहरी स्क्रीन पर चंद सीन्स में एक्स्ट्रा कलाकारों की तरह आए। और हां, सैकड़ों गुंडों से लडते जय की मदद करने के लिए क्लाइमैक्स सीन में मिलिटरी आफिसर सुनील शेट्टी को सड़क पर टैंक के साथ देखकर हंसी आती है। लंबे कद की डेजी शाह इस फिल्म की सबसे कमजोर कड़ी हैं। सलमान के अपोजिट डेजी कहीं भी फिट नहीं बैठती, यकीनन सलमान अपनी पिछली फिल्मों की तरह इस बार भी अपने अपोजिट करीना, सोनाक्षी वगैरह को लेते तो बॉक्स ऑफिस पर इसका फायदा होता। भ्रष्ट होम मिनिस्टर बने डैनी कमजोर किरदार के बावजूद कुछ सीन्स में अपनी छाप छोड़ते हैं। सलमान की मां के किरदार में नादिरा बब्बर और बहन बनी तब्बू की ऐक्टिंग ठीक है।

डायरेक्शन: सोहेल खान की कहानी और किरदारों पर पकड़ कुछ कमजोर नजर आती है। ऐसा लगता है सोहेल ने अपना सारा ध्यान भाई सलमान के किरदार को बेहतर से बेहतरीन बनाने में लगाया। अगर सोहेल इस प्रोजेक्ट को शुरू करने से पहले स्क्रिप्ट को दुरूस्त बनाने के लिए कुछ वक्त और लगाते तो कहानी और किरदार प्रभावशाली बन सकते थे। ऐसा लगता है सोहेल ने भाई साहब को कैमरे के सामने कुछ भी करने की छूट दी तो बाकी काम कोरियोग्राफर, ऐक्शन डायरेक्टर ने पूरा कर दिया। न जाने क्यों सोहेल ने सलमान को 3 लोगों की मदद का संवाद बोलने के लिए दिया। हां, फैमिली क्लास और सलमान के फैंस को खुश करने के लिए फिल्म में कॉमिडी, इमोशन का तड़का लगाया गया है।

संगीत: बेशक फिल्म का संगीत म्यूजिक लवर्स में ज्यादा हिट नहीं हो पाया। 'अपना काम बनता भाड़ में जाए जनता', सलमान-डेजी पर फिल्माया 'तेरे नैना' के अलावा फोटोकॉपी सॉन्ग संगीत प्रेमियों में पहले से हिट है।

क्यों देखें: यकीनन 'जय हो' पूरी तरह टाइमपास फिल्म है। इस बार सलमान ने अपनी पिछली चालू मसाला फिल्मों से अलग करने की कोशिश की है। अगर इस बार फिर वॉन्टेड, दबंग और बॉडीगार्ड वाले सल्लू को देखने जाएंगे तो अपसेट होंगे क्योंकि सलमान इस बार पूरी तरह से बदले लुक में कैमरे पर कॉमन मैन की तरह नजर आते हैं। फर्क बस इतना है इस कॉमनमैन के सिक्स पैक है और एक साथ सैंकडों गुंडों को मार गिराने की जादुई ताकत। कुछ नया और टोटली टाइमपास ऐंटरटेनमेंट मूवी देखने जा रहे है तो 'जय हो' शायद निराश करे क्योंकि सलमान ऐसा नहीं कर पाए। 
