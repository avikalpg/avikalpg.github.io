अमोल गुप्ते उस वक्त मीडिया की सुर्खियों में सबसे ज्यादा आए, जब आमिर खान ने उन्हें अपनी होम प्रॉडक्शन कंपनी के बैनर तले बनने वाली फिल्म 'तारे जमीं पर' के निर्देशन की कमान सौंपी। पंचगनी में अमोल ने इस फिल्म की शूटिंग शुरू भी कर दी थी, तभी खबर आई कि आमिर ने अमोल से निर्देशन की कमान वापस ले ली और खुद फिल्म को डायरेक्ट करने का फैसला किया। सूत्रों की मानें तो अमोल इस फिल्म को जिस स्टाइल से बना रहे थे, उससे आमिर संतुष्ट नहीं थे। यही वजह रही कि उन्होंने बेशक अमोल से निर्देशन की कमान ले ली, लेकिन फिल्म के टाइटल में उनका नाम जरूर दिया।

कुछ अर्से बाद अमोल उस वक्त खबरों में आए, जब उन्होंने अपने बेटे पार्थो को लीड किरदार में लेकर 'स्टेनली का डिब्बा' टाइटल से फिल्म बनाई और सीमित बजट में बनी उनकी इस फिल्म को क्रिटिक्स और दर्शकों की एक खास क्लास की खूब तारीफें मिली। अब लंबे अर्से बाद अमोल 'हवा हवाई' के साथ हाजिर हैं। ऐसे दौर में जब हर कोई बॉक्स आफिस पर अपनी फिल्म को हिट करने के लिए कहानी में चालू मसाले परोसने का मोह छोड़ नहीं पाता, वहीं अमोल ने स्क्रिप्ट के साथ कहीं छेड़छाड़ नहीं की। बॉलिवुड में खेल पर फिल्म बनाने की बात हो तो हर कोई क्रिक्रेट को पहली प्राथमिकता देता है, इसके बाद नंबर आता है हॉकी, फुटबॉल या कभी कभार कबड्डी वगैरह का। वहीं, अमोल ने स्केटिंग पर फिल्म बनाकर यकीनन कुछ नया किया है।

स्केटिंग को अब तक एक खास क्लास का खेल माना जाता है। अमोल की इस फिल्म में भी पहले यही दिखाया गया है कि महंगी कारों में सवार होकर लाख रुपये के स्केटिंग शूज पहन कर एक खास क्लास के बच्चे स्केटिंग सीखने आ रहे है, लेकिन एक चाय की रेहड़ी पर रोजाना 12-15 घंटे काम करने वाली झुग्गी बस्ती का अर्जुन किस तरह से खुद को इस गेम में परफेक्ट करता है, यह इस कहानी का बेहतरीन टर्निंग पॉइंट है। अफसोस होता है कि हमारे यहां नामी स्टार्स की मेगा बजट फिल्मों से लेकर हॉट बोल्ड सेक्सी मस्तराम जैसी ए ग्रेड फिल्मों के लिए तो थिएटर और वितरक आसानी से मिल जाते हैं, लेकिन 'हवा हवाई' जैसी बेहतरीन साफ-सुथरी और बच्चों से लेकर बड़ों को एक मेसेज देने वाली फिल्म को थिएटर नहीं मिल पाते। यही वजह है कि दिल्ली में इस फिल्म को शायद एक भी सिंगल स्क्रीन नहीं मिल सका। वहीं, मल्टिप्लेक्स संचालकों ने भी मस्तराम से लेकर बकरापुर जैसी फिल्मों को 4-6 शो दिए, जबकि 'हवा हवाई' इक्का-दुक्का शो में लगी।

कहानी : महाराष्ट्र के यवतमाल जिले का गरीब किसान (मकरंद देशपांडे) अपनी जमीन गंवाने का सदमा सह नहीं पाता है और उसकी मौत हो जाती है। पिता की मौत के बाद अब तीन छोटे भाई-बहनों, दादी और मां (नेहा जोशी) की जिम्मेदारी अब गरीब अर्जुन (पार्थो गुप्ते) पर है। जमीन छिन जाने के बाद सभी मुंबई की एक चॉल के छोटे से कमरे में अपना नया आशियाना बनाते है। अर्जुन की मां घरों में सफाई के काम मे लगती है। अर्जुन चाय की रेहड़ी लगाने वाले भट्ट के यहां सुबह से देर रात तक काम करके अपनी मां का हाथ बंटाता है। चाय की रेहड़ी जिस पार्किंग लॉट पर लगती है, उसी जगह रात को स्केटिंग सिखाने लकी सर (साकिब सलीम) आते हैं। लकी सर की पूरी फैमिली को स्केटिंग का जुनून रहा। लकी का बड़ा भाई यूएसए शिफ्ट हो चुका है, लेकिन लकी के ऐक्सिडेंट की खबर मिलने के बाद अब वह यहीं आया हुआ है। कार ऐक्सिडेंट में घायल लकी सर के पैर पर प्लास्टर चढ़ा है, इसके बावजूद वह रात को बच्चों को स्केटिंग सिखाने जरूर आते हैं। यहीं अर्जुन की मुलाकात लकी सर से होती है। भट्ट लकी सर के लिए स्पेशल अदरक, इलायची वाली चाय बनाता है, जिसे देने की जिम्मेदारी अर्जुन की है। कभी गांव में साइकल के पहिए से लंबी दौड़ लगाने वाले अर्जुन को लगता है कि वह स्केटिंग सीख सकता है। यहीं से अर्जुन एकलव्य बन रोज लकी सर को बच्चों को स्केटिंग सिखाते देखता और बाद में बिना स्केटिंग शूज के कुछ करने की कोशिश करता। अर्जुन के चार दोस्त हैं, एक अपनी मां के साथ कचरा बटोरता है, दूसरा एक ऑटो वर्कशॉप में काम करता है, तीसरा गजरा बेचता है, तो चौथा सिलाई के काम में लगा है। सड़क किनारे चारों अक्सर मिलते हैं। जब उन्हें अर्जुन के स्केटिंग शौक के बारे में पता चलता है तो चारों कचरे में अलग-अलग चीजें चुन कर ऑटो वर्कशॉप के मालिक (रज्जाक खान) की मदद से स्केटिंग शूज बनाते हैं। इसका नाम चारों मिलकर 'हवा हवाई' रखते हैं। लकी सर को जब चाय बेचने वाले अर्जुन की स्केटिंग के प्रति लगन का पता चलता है तो विदेश जाने का प्लान छोड़कर उसे स्टेट चैपिंयनशिप में हिस्सा लेने के लिए ट्रेंड करने का फैसला करते है।

ऐक्टिंग : पार्थो गुप्ते ने बेहतरीन और गजब की ऐक्टिंग की है। एक-एक शॉट में पार्थो की मेहनत साफ नजर आती है। तारीफ करनी होगी अर्जुन की मां का किरदार निभा रही नेहा जोशी की, जिनके हिस्से में संवाद तो बहुत कम आए, लेकिन उन्होंने अपनी जीवंत ऐक्टिंग से हर दर्शक से वाहवाही बटोरी। मकरंद देशपांडे प्रभावित करते है, वहीं स्केटिंग कोच के किरदार में साकिब सलीम बस ठीक-ठाक रहे।

डायरेक्शन : अमोल गुप्ते का निर्देशन अद्वितीय है। शुरुआत से अंत तक अमोल कहानी और किरदारों के साथ दर्शकों को पूरी तरह से बांधने में कामयाब रहे। इंटरवल से पहले कहानी की रफ्तार कुछ धीमी है। बतौर निर्देशक उन्होंने फिल्म के हर कलाकार से बेहतरीन काम लिया है।

क्यों देखें : अगर लीक से हटकर फिल्मों के शौकीन हैं तो 'हवा हवाई' मिस ना करें। स्केटिंग पर बनी यह फिल्म समर हॉलिडे में आपके बच्चों के लिए एक बेहतरीन उपहार है जो उन्हें आप दीजिए। 
