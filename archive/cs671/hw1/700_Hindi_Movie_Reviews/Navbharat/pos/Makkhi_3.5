काश, साउथ में कमाई और कामयाबी के शिखर पर पहुंचीं 'इगा' को हिंदी में डब करते वक्त प्रड्यूसर अपनी फिल्म के टाइटल पर थोड़ा गौर कर लेते। वरना साउथ में 200 करोड़ रुपये की कमाई कर चुकी इस फिल्म के हिंदी वर्जन 'मक्खी' को पहले दिन दर्शकों के लिए तरसना न पड़ता। वैसे, इस फिल्म के प्रड्यूसरों ने इसे हिंदी में रिलीज़ करते वक्त एक अजीबोगरीब एक्सपेरिमेंट किया। रिलीज़ से एक दिन पहले कई मल्टिप्लेक्सों पर इस फिल्म का एक शो बिल्कुल मुफ्त किया गया। दरअसल, प्रॉडक्शन और डिस्ट्रिब्यूशन कंपनी को लगता था कि फ्री में फिल्म देखने वाले दर्शकों की क्लास इस फिल्म की जमकर तारीफें करेगी और माउथ पब्लिसिटी के दम पर फिल्म को अच्छी-खासी ओपनिंग मिलेगी। दूसरी तरफ, फिल्म को प्रदर्शित करने वाले थिएटर संचालकों की मानें तो अगर फिल्म का टाइटल 'मक्खी' के बजाय दूसरा होता तो बॉक्स ऑफिस का नजारा कुछ और होता।


कहानी: जानी (नानी) और बिंदु (सामंथा प्रभु) एक-दूसरे को चाहते हैं, लेकिन एक-दूसरे से प्यार का इजहार करने से झिझकते हैं। सुदीप शहर का बड़ा बिजनेसमैन है। सुदीप बिंदु को किसी भी सूरत में अपना बनाना चाहता है। सुदीप को जब जानी और बिंदु के प्यार के बारे में पता चलता है, तो वह आगबबूला हो जाता है। एक दिन बिंदु ही जानी से अपने प्यार का इजहार करने का फैसला करती है। इसी बीच सुदीप जानी को मरवा देता है। जानी अब मक्खी के रूप में जन्म लेता है और सुदीप से लड़ने की हर मुमकिन कोशिश करता है, लेकिन हर बार नाकामयाब रहता है। हां, मक्खी बन चुका जानी इस बीच बिंदु को अपने बारे में बताने में कामयाब हो जाता है और इसके बाद दोनों सुदीप से बदला लेते हैं।


इस फिल्म की सबसे बड़ी खासियत कंप्यूटर ग्राफिक्स का गजब इस्तेमाल है। मक्खी द्वारा बदला लेने के सीन हिंदी फिल्मों में कम ही नजर आते हैं। कैमरा तकनीक, ऐक्शन और लेटेस्ट तकनीक की कसौटी पर फिल्म का जवाब नहीं। बॉलिवुड की फिल्में जहां हीरो के इर्द-गिर्द घूमती हैं। वहीं, मक्खी पूरी तरह फिल्म के खलनायक सुदीप के आसपास घूमती है। मक्खी बन चुके जानी (नानी) के सीन हैरतअंगेज हैं और सुदीप से बदला लेने का स्टाइल मसाला फिल्मों से हटकर है। फिल्म का बैकग्राउंड म्यूजिक अच्छा है। वहीं, फिल्म की डबिंग में भी कोई कमी नहीं।
