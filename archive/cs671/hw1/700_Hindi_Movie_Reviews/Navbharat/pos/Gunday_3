ताज्जुब होता है कि यशराज जैसे प्रतिष्ठित बैनर के साथ फिल्म बना जा रहे यंग डायरेक्टर अली अब्बास जफर ने बॉक्स आफिस पर बिकाऊ स्टार कास्ट को लेकर कुछ नया और लीक से हटकर करने के बजाया बरसों से हिंदी फिल्मों में आजमाएं जा रहे चालू मसालों को परोसकर ऐसी फिल्म बनाई जो चालू मसाला फिल्मों के शौकीनों और टाइमपास करने के लिए थिएटर का रूख करने वाली क्लास की कसौटी पर खरा उतरने का दम रखते हैं।

यश राज बैनर के सुप्रीमो आदित्य चोपड़ा ने अपनी पहली फिल्म 'दिल वाले दुल्हनिया ले जाएंगे' पूरी करने के बाद 'शोले' जैसी भव्य फिल्म बनाने की ख्वाहिश जताई थी। लंबे अर्से बाद तक भी आदित्य बेशक 'शोले' नहीं बना पाए हों लेकिन उनके पास जब इस फिल्म के कहानीकार और डायरेक्टर ने दो वीरू और जय टाइप दोस्तों से मिलती-जुलती कहानी सुनाई तो आदित्य ने झट उन्हें अपने इस प्रॉजेक्ट पर काम शुरू करने का ग्रीन सिग्नल दिया।

अब जब गुंडे बनकर तैयार है, तो इन दोनों के किरदार के चंद पहलू ट्रेन डकैती, सिक्का उछालना आदि के अलावा इनमें से एक दोस्त बाला की इमेज कहीं न कहीं एंग्री यंगमैन की इमेज से प्रभावित लगती है। वहीं, अच्छी शुरुआत के बाद कहानी को आगे खिसकाने के लिए डायरेक्टर ने कैबरे डांसर नंदिता से इनकी लंबी मुलाकातें और इंटरवेल के बाद कहानी में अचानक बरसों पहले रिलीज हुई 'कोयला' और 'काला पत्थर' की झलक भी नजर आती है। ताज्जुब है, वैलंटाइंस डे के दिन बॉलिवुड की ओर से किसी लव स्टोरी ने तो पर्दे पर दस्तक नहीं दी, हां 'गुंडे' जरूर इस दिन आ पहुंचे।

कहानीः 70 के दशक में जब लंबे गृहयुद्ध के बाद दुनिया के नक्शे पर एक नए देश बांग्लादेश का जन्म होने के साथ इस फिल्म की कहानी शुरू होती है। इसी दौरान यहां कहीं बाला (अर्जुन कपूर) और विक्रम (रणवीर सिंह) का भी जन्म हुआ। इन दोनों ने इस गृहयुद्ध के दौरान वहां हुए खून-खराबे और हिंसा के तांडव को बहुत नजदीक से देखा। 12-13 साल की उम्र में दोनों कोलकाता आते हैं और कोयले की चोरी के काम से जुड़ जाते हैं।

हालात इन दोनों अनाथों को दोस्ती की ऐसी डोर में बांधते हैं जहां इनकी दोस्ती के बारे में कहा जाता है कि एक जान, दो जिस्म। बाला कुछ ज्यादा गुस्सैल है और अक्सर छोटी सी बात पर भी अपना आपा खो बैठता है। कोलकाता में आने के बाद इन्हें अहसास होता है कि इस शहर में अपना वजूद बनाने के लिए उन्हें हर काम एकजुट होगा। बाला और विक्रम में विक्रम बड़ा है। विक्रम कोई भी काम बिना सोचे-समझे अपने हाथ में नहीं लेता। यही वजह है कि विक्रम हर गैरकानूनी धंधे की बारीकियों को बखूबी जानता है। विक्रम की एक और खासियत है जिसे वह अपना समझता है उसके लिए कुछ भी करने को हरदम तैयार रहता है। बेशक बाला गुस्सैल है लेकिन बेहद वफादार है। बाला लात-घूंसों की भाषा कुछ ज्यादा जानता है।

कोलकाता में आए हुए इन्हें कई साल हो चुके हैं। इस बीच दोनों इस शहर के सबसे बड़े और नामी गुंडे बन चुके हैं। इसी बीच एंट्री होती है कैबरे डांसर नंदिता (प्रियंका चोपड़ा) की। कोलकाता नाइट कल्ब की ओपनिंग पर विक्रम और बाला पहली बार नंदिता को देखते हैं और उसकी खूबसूरती पर मर मिटते हैं। नंदिता की खूबसूरती का जादू बाला और विक्रम पर कुछ ज्यादा ही चलता है और दोनों उसकी ओर खिंचे चले आते हैं। नंदिता के आने के बाद बाला और विक्रम की रूखी जिंदगी में रंगों की बहार सी आ जाती है। हर काम एकसाथ और बांटकर करने वाले बाला और विक्रम इस बार भी नंदिता पर एकसाथ मर मिटते हैं।

हालात उस वक्त बदलते हैं जब नंदिता सात दिन बाद इन दोनों में से किसी एक के साथ जिदंगी गुजारने का फैसला करती है। इसी बीच एसीपी सत्यजीत सरकार (इरफान खान) की एंट्री होती है जो हर गलत को सही करना जानता है। कानून तोड़ने वालों को कानून का सबक सिखाना सरकार अच्छी तरह जानता है। बड़े से बड़े गुंडे को उसने अक्सर कानून का पाठ पढ़ाया है। सरकार का दिमाग बहुत तेज चलता है और वह इन दोनों को जेल की सींखचों के पीछे पहुंचाने के लिए एक प्लान बनाता है। सरकार की इस शतरंजी चाल में उसके पास कई ऐसे मोहरे भी विक्रम और बाला के बेहद करीब हैं।

ऐक्टिंग: विक्रम के किरदार में रणवीर सिंह ने अच्छा काम किया है। बेशक रणवीर का लुक और कुछ सीन्स में उनकी डायलॉग डिलीवरी उनकी पिछली फिल्म 'रामलीला' में उनके किरदार की याद दिलाती है। हर वक्त अपनी अलग दुनिया में रहने वाले बेहद गुस्सैल बाला के रोल में बेशक अर्जुन ने अपनी ओर से अच्छा काम किया है, लेकिन उनकी डायलॉग डिलीवरी बेहद कमजोर है। प्रियंका इन दोनों के सामने जब भी नजर आई, एक स्कूल टीचर स्टाइल में इन्हें ज्ञान देती नजर आई। बेशक नंदिता के रोल में प्रियंका फिट हैं लेकिन रणवीर और अर्जुन के सामने कुछ ज्यादा सीनियर नजर आती हैं। एसीपी सरकार के रोल में इरफान खान ने प्रभावित किया है, लेकिन उनका किरदार कुछ ऐसे कमजोर ढंग से लिखा गया कि इरफान जैसा मंझा हुआ कलाकार भी पूरी तरह जान नहीं डाल पाया। सौरभ शुक्ला अपने किरदार में खूब जमे हैं।

निर्देशन: अली अब्बास जफर को इस प्रोजेक्ट पर काम शुरू करने से पहले पूरा होम वर्क करना चाहिए था। कमजोर स्क्रिप्ट और इंटरवेल से पहले कहानी में ठहराव अखरता है। फिल्म का क्लाइमेक्स कुछ ज्यादा ही लंबा हो गया है तो कहानी के सबसे अहम मोड़, बाला और विक्रम की दोस्ती में दरार को अब्बास दमदार ढंग से पेश नहीं कर पाए। अर्जुन और रणवीर सिंह से उन्होंने अच्छा काम लिया है।

संगीत: फिल्म के दो गाने रिलीज से पहले कई म्यूजिक चार्ट में टॉप फाइव पर आ चुके हैं। दिल में बजी घंटी... यंगस्टर्स में खूब लोकिप्रय है।

क्यों देखें: टाइमपास मूवी, जिसमें 70 और 80 के दशक में बॉक्स आफिस पर बिकाऊ लगभग सभी मसाले मौजूद हैं। हां, शुरुआती पंद्रह मिनट की फिल्म हर्गिज मिस न करें। कोलकाता और धनबाद की बेहतरीन लोकेशन और 70 के दशक का माहौल फिल्म की मजबूत कड़ी है। वहीं, स्टार्ट टु एंड दर्शकों की इन दोनों गुंडों के साथ हमदर्दी नजर आना फिल्म का कमजोर पक्ष है। अगर आप लीक से हटकर और कुछ नया देखने की चाह में थिएटर का रूख करते हैं तो 'गुंडे' आपको अपसेट करेगी ।
