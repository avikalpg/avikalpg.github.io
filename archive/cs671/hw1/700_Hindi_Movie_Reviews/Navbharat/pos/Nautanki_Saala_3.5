कुछ साल पहले तक शोले फेम डायरेक्टर रमेश सिप्पी के साहबजादे रोहन सिप्पी को लगता था बॉक्स ऑफिस पर हिट करने के लिए ग्लैमर वर्ल्ड के टॉप स्टार्स को लेकर ही फिल्म बनानी चाहिए। अगर हम रोहन की पिछली फिल्मों पर नजर डालें तो 'चांदनी चौक टु चाइना' से लेकर 'दम मारो दम' वगैरह में उन्होंने यही फॉर्म्युला अपनाया, लेकिन यह फ़ॉर्म्युला उन्हें बॉक्स ऑफिस पर कभी कामयाबी नहीं दिला पाया। अब जब रोहन ने दर्शकों के बदलते टेस्ट को देखा और बॉक्स ऑफिस पर यंग डायरेक्टर की सीमित बजट में बनी फिल्म, 'पान सिंह तोमर', 'जॉली एलएलबी' की कामयाबी देखी तो पिछले साल उन्होंने अपने अब तक के फिल्मी करियर की सबसे कम बजट फिल्म बनाई। दरअसल, करीब दो साल पहले रोहन ने फ्रेंच मूवी 'एप्रेस वूस' देखने के बाद इस फिल्म को हिंदी में बनाने का फैसला किया। रोहन ने इस फिल्म की प्रॉडक्शन कंपनी से फिल्म को हिंदी में बनाने के राइट्स हासिल करने के बाद इस प्रॉजेक्ट पर काम शुरू किया। फ्रेंच मूवी करीब दस साल पहले रिलीज हुई और बॉक्स ऑफिस पर फिल्म ने जबर्दस्त बिजनेस करने के साथ-साथ दर्शकों की जमकर वाहवाही भी बटोरी। रोहन की तारीफ करनी होगी जब हमारे मेकर अपनी फिल्म को किसी विदेशी फिल्म से प्रभावित न होने की कसमें खाते हैं, ऐसे में रोहन अपनी फिल्म के पोस्टरों में फ्रेंच फिल्म का भी जिक्र भी किया है। इस फिल्म के कुछ सीन और किरदारों के नाम बरसों पहले सीमित बजट में बनी सुपरहिट फिल्म 'जाने भी दो यारो' की याद ताजा करते हैं, क्योंकि यहां भी थिएटर के बैकग्राउंड में ऐसा बहुत कुछ है जो पिछली फिल्म की याद दिलाता है।

कहानी: आर.पी.राम परमार (आयुष्मान खुराना) थिएटर बैकग्रांउड से है। मिडल इनकम फैमिली के आर.पी. का दिल बहुत नरम है, जो किसी का दर्द देख नहीं पाता। दोस्तों की मदद के लिए हर वक्त तैयार आर.पी. की मुलाकात मंदाल लेने ( कुणाल राय कपूर) से होती है। मंदाल अपनी जिंदगी से पूरी तरह से बेजार हो चुका है। जिंदगी में जब भी कुछ किया नाकामी ही उसके हाथ लगी। बदकिस्मती का यह आलम रहा कि गर्लफ्रेंड नंदिनी (पूजा साल्वी) से भी उसका ब्रेकअप हो गया। हर ओर से हताश हो चुका मंदाल अब अपनी जिंदगी खत्म करने का फैसला करता है। यहां भी किस्मत उसका साथ नहीं देती और ऐन वक्त पर आर.पी. उसे बचा लेता है। जिंदगी से टूट चुके मंदाल को एकबार फिर नए सिरे से जीने के लिए प्रेरित करना और उसकी रूठी खुशियों को वापस लौटाना अब आर.पी. का मकसद बन गया है। आर.पी. और मंदाल अब अच्छे दोस्त बन चुके हैं, लेकिन इन दोनों की बढ़ती दोस्ती आर.पी. के मकसद के बीच सीथा एवलिन शर्मा खुद को कहीं न कहीं उपेक्षित महसूस करने लगी है।

ऐक्टिंग: 'विकी डोनर' में आयुष्मान के ठेठ पंजाबी किरदार को देखने के बाद क्रिटिक्स और उनके आलोचकों को लगता था दिल्ली के टिपिकल पंजाबी मुंडे का किरदार निभाना आयुष्मान के लिए आसान था। ऐसे में हर किसी को उनके अगले किरदार का इंतजार था। इस बार थिएटर बैकग्राउंड के आर.पी. के किरदार में आयुष्मान ने इन्हें जवाब दिया। आयुष्मान की ऐक्टिंग में इस बार भी ताजगी का एहसास होता है। इस किरदार में भी आयुष्मान ने खुद को ऐक्टिंग की फील्ड का ऑल राउंडर साबित कर दिखाया है। कुणाल राय कपूर खूब जमे हैं। पूजा साल्वी और एलवन शर्मा के हिस्से में जितने सीन आए उन्होंने निराश नहीं किया।

डायरेक्शन: यंग डायरेक्टर की स्क्रिप्ट और फिल्म के हर किरदार पर अच्छी पकड़ नजर आती है। तारीफ करनी होगी कि उन्होंने फिल्म के हर किरदार को अपनी पहचान बनाने का अच्छा चांस दिया है।

संगीत: इस फिल्म के साथ एक दो नहीं आठ संगीतकारों का नाम जुड़ा है। फिल्म के हीरो आयुष्मान खुराना भी म्यूजिक टीम से जुडे हैं। 80-90 के दशक के कई सुपरहिट गानों को कुछ अलग स्टाइल में ऐसे असरदार ढंग से पेश किया गया है जो अच्छा लगता है।

क्यों देखें: अगर सवा दो घंटे रिलैक्स मूड में टेंशन फ्री होकर गुजारना चाहते हैं तो इस नौटंकी को मिस न कीजिए। क्योंकि सिल्वर स्क्रीन पर ऐसी साफ-सुथरी और मजेदार नौटंकी देखने के लिए लंबा इंतजार करना पड़ता है। 
