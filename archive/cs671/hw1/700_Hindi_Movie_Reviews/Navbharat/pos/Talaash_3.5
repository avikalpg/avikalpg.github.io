डायरेक्टर रीमा कागती की पिछली फिल्म 'हनीमून ट्रैवल्स प्राइवेट लिमिटेड' करीब पांच साल पहले रिलीज हुई। आमिर खान की 'थ्री इडियट्स' भी तीन साल पहले आई। लंबे इंतजार के बाद रीमा को आमिर जैसे सुपर स्टार को निर्देशित करने का मौका मिला। दो साल पहले रीमा ने जोया अख्तर के साथ मिलकर इस कहानी पर काम शुरू किया। 'थ्री इडियट्स' के बाद आमिर कुछ नया चाहते थे। 'तलाश' की स्क्रिप्ट आमिर को ऐसी जमी कि इस फिल्म में ऐक्टर के साथ-साथ को-प्रड्यूसर की हैसियत से भी जुडे़। इस फिल्म की रिलीज आमिर के टीवी शो की वजह से दो बार टली। चर्चा है, इस फिल्म का आइडिया विद्या बालन की 'कहानी' से प्रभावित है। पिछले दिनों एकबार फिर फिल्म उस वक्त चर्चा में आई, जब एक अंग्रेजी मैगजीन ने इस फिल्म को नोएडा के बहुचर्चित आरुषि मर्डर केस से जुड़ा बताया।

इस फिल्म के कई सीन्स से आमिर संतुष्ट नहीं थे। पॉन्डिचेरी में अंडर वॉटर सीन्स की शूटिंग लंदन में दोबारा में हुई। इस फिल्म में अपने किरदार की डिमांड को देख आमिर ने तैराकी की नए सिरे से ट्रेनिंग ली। फिल्म के ऐक्शन सीन्स को प्रड्यूसर और डायरेक्टर ड्यूप्लिकेट के साथ करना चाहते थे, लेकिन आमिर नहीं माने और सभी सीन्स खुद किए। किसी सस्पेंस, थ्रिलर फिल्म की रफ्तार कम हो तो उसके साथ दर्शकों को बांधना मुश्किल होता है। ऐसी फिल्म का सस्पेंस दर्शक अगर द एंड होने से पहले जान जाएं, तो इसका असर बॉक्स ऑफिस पर पड़ना तय होता है। इस मापदंड पर रीमा कामयाब रही हैं। रीमा ने नामी स्टार कास्ट के साथ फिल्म के कई दृश्यों को मुंबई की कई बेहद भीड़भाड़ वाली लोकेशन में शूट करने का जोखिम उठाया।

कहानी: पुलिस इंस्पेक्टर सृजन सिंह शेखावत (आमिर खान) अपनी खूबसूरत वाइफ रोशनी (रानी मुखर्जी) और प्यारी बेटी के साथ खुश हैं। पुलिस डिपार्टमेंट में शेखावत की इमेज ऐसे दबंग इंस्पेक्टर की है जो किसी भी मुश्किल से मुश्किल केस की तह तक पहुंचना जानता है। अचानक, एक दिन सुबह शेखावत को फोन पर कोई एक ऐक्सिडेंट और हत्या के बारे में सूचना देता है। ऐक्सिडेंट और हत्या के इस केस की तह तक जाने के लिए शेखावत को सेक्स वर्कर रोजी (करीना कपूर) से मिलने मुंबई की बदनाम गलियों तक पहुंचना पड़ता है। शेखावत जब भी इस केस की तह तक जाने में कामयाब होने लगता है, तभी उसके साथ बहुत कुछ अजीब घटता है। इस केस की छानबीन के दौरान शेखावत की फैमिली लाइफ इस हद डिस्टर्ब होती है कि बात तलाक तक जा पहुंचती है। वैसे, किसी टोटल सस्पेंस, थ्रिलर फिल्म की कहानी को ज्यादा विस्तार से बताने का मतलब दर्शकों का मजा किरकिरा करना होता है और हम ऐसा बिल्कुल नहीं करना चाहेंगे।

ऐक्टिंग: इंस्पेक्टर शेखावत के किरदार के लिए आमिर रीमा की सौ फीसदी परफेक्ट चॉइस हैं। डिस्टर्ब फैमिली लाइफ, ऐक्सिडेंट, हत्या के केस की छानबीन के दौरान आमिर के चेहरे पर पल-पल बदलते हाव-भाव देखते ही बनते हैं। रानी मुखर्जी एकबार फिर वही टिपिकल वाइफ के किरदार में अपने पुराने अंदाज और लुक में नजर आईं लेकिन रोजी के रोल में करीना कपूर स्टार्ट टु लास्ट प्रभावित करती हैं। बाकी कलाकारों में नवाजुद्दीन सिद्दीकी सब पर हावी रहे।

डायरेक्शन: 'हनीमून ट्रैवल्स प्राइवेट लिमिटेड' में लाइट म्यूजिकल कॉमिडी के बाद रीमा इस बार ऐसे ट्रैक पर चलीं, जिस पर चलकर कामयाबी और मंजिल तक पहुंचना आसान नहीं होता। माना जाता है कि किसी नई वुमन डायरेक्टर के लिए नामी स्टार्स से अपने मन मुताबिक काम कराना आसान नहीं होता। रीमा की स्क्रिप्ट और किरदारों पर पकड़ साफ नजर आती है। करीब ढाई घंटे तक रहस्य को दर्शकों से छुपाने के मामले में रीमा कामयाब रही हैं।

संगीत: रिलीज से पहले जिया लागे न, होना है क्या... कई म्यूजिक चार्ट में टॉप फाइव पर बना है। राम संपत ने ऐसी कहानी में, जहां म्यूजिक कहानी की रफ्तार रोकता है, गानों को ऐसे अंदाज में तैयार किया, जो कहीं न कहीं फिल्म का हिस्सा बन जाते हैं।

क्यों देखें: मर्डर मिस्ट्री को असरदार तरीके से दिखाया गया है। रोजी के किरदार में करीना का जीवंत अभिनय, खुद को किरदार में ढालने की आमिर की आर्ट इस फिल्म की खूबियां हैं। मुंबई की बेहतरीन आउटडोर लोकेशन, भावनाओं का अनूठा संगम। हां, सिर्फ मौजमस्ती और चालू मसालों के शौकीनों की कसौटी पर शायद 'तलाश' खरी न उतर पाए।
