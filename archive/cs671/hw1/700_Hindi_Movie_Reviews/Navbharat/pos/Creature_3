डायरेक्टर विक्रम भट्ट की थ्री डी तकनीक पर पकड़ हो चुकी है। कुछ अर्सा पहले विक्रम ने विदेशी तकनीशियनों की मदद लिए बिना 'हॉन्टेड' थ्री डी तकनीक में बनाई और फिल्म हिट रही। विक्रम के डायरेक्शन में बनी फिल्म 1920 में हनुमान चालीसा, राज थ्री में काली माता का जिक्र और अब इस फिल्म में पुष्कर के ब्रह्म सरोवर और ब्रह्मा जी का संदर्भ जोड़कर विक्रम ने एकबार फिर फिल्म को हिट कराने के लिए देवी देवताओं से जुडी कई बातों को क्रीचर का हिस्सा बनाया है।

कहानी : मुंबई में अपने पिता के साथ अहाना (बिपाशा बसु) बहुत खुश है। अहाना के पापा की मुंबई में पुश्तैनी कोठी है। एक दिन दो बिल्डर इसी कोठी को खरीदने के लिए उनसे मिलते हैं, लेकिन बात बन नहीं पाती। अहाना के पापा पूर्वजों की इस कोठी को बेचना नहीं चाहते। कुछ दिन बाद बिल्डर की तरफ से उन्हें धमकियां मिलने लगती हैं, अचानक एक दिन अहाना के पिता खुदकुशी कर लेते हैं।

अहाना अब नए सिरे से जिंदगी शुरू करने के लिए हिमाचल के समर हिल एरिया में बैंक से कर्ज लेकर आलीशान फॉरेस्ट लॉज शुरू करती हैं। नेचर के शौकीन, जंगली लाइफ को नजदीक से देखने की चाह रखने वाले गेस्ट इसी लॉज में ठहरते है। सब कुछ ठीक चल रहा है तभी अहाना के इस लॉज में ठहरने वाले गेस्ट की हत्याओं का सिलसिला शुरू हो जाता है।

फॉरेस्ट डिपार्टमेंट के अफसरों को लगता है जंगल में कोई जानवर आदमखोर हो गया है। इसी बीच जंगल में हुए ऐसे हमले से किसी तरह से बचकर निकली एक लड़की जंगल में एक दैत्यनुमा लंबी पूछ वाला खूखांर प्राणी के होने के बारे में बताती है। इस खबर के आते ही अहाना के लॉज में ठहरे गेस्ट वहां से चले जाते हैं। इन्हीं गेस्ट में कुनाल (इमरान अब्बास नकवी) भी है, लेकिन वह इस मुश्किल वक्त में यहां से जाने की बजाएं अहाना का साथ देने का फैसला करता है।

ऐक्टिंग : बेशक अहाना के किरदार को बिपाशा ने अच्छे ढंग से निभाया है, लेकिन यह उनके राज वाले किरदार का एक्सटेंशन है। पाकिस्तानी मॉडल इमरान अब्बास नकवी के सामने बिपाशा उनकी टीचर लगती हैं। प्रफेसर के रोल में मुकुल देव और दीपराज राणा ने अच्छा काम किया है।

क्यों देंखे : फिल्म के कुछ थ्री डी सीन्स का जवाब नहीं, घने जंगलों में दैत्य की एंट्री के कुछ थ्री डी सीन दर्शकों को डराने का दम रखते हैं। अगर आप भूत, जादू टोने आदि में यकीन रखते हैं तो शायद आपको फिल्म पसंद आए।
