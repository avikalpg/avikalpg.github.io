अगर आपको ऐक्शन, मसाला फिल्में पसंद हैं तो यकीनन 'सिंह साब...' से मिलकर आप अपसेट नहीं होंगे। अगर पर्दे पर रिऐलिटी और कुछ नया देखने के शौकीन हैं तो यकीनन 'हुकूमत', 'ऐलान-ए-जंग', 'तहलका', 'गदर एक प्रेम कहानी' और 'वीर' जैसी मसाला ऐक्शन फिल्मों के मेकर अनिल शर्मा की इस फिल्म में आपको एक बार फिर वैसा ही सब कुछ नजर आएगा, जो आप बरसों से देखते आ रहे हैं। सलमान की दबंग सीरीज की दोनों फिल्मों में भी वही कुछ था, जिसे अनिल ने अब अपने स्टाइल में पेश किया है।

कहानीः यूपी के एक छोटे से शहर में ईमानदार कलेक्टर सरनजीत सिंह ( सनी देओल) का तबादला होता है। गरीब फैमिली का सरनजीत अपनी काबिलियत के दम पर कलेक्टर के पद तक पहुंचा। इस पद पर पहुंचने के बाद उसका मकसद करप्शन को जड़ से मिटाना और गरीबों को उनका हक दिलवाना है। सरनजीत को हर कोई प्यार से सिंह साहब कहता है। सिंह की फैमिली में उनकी खूबसरत बीवी मिनी और छोटी बहन है। यहीं सिंह का सामना बाहुबलि भूदेव (प्रकाश राज) से होता है जो खुद को कानून से ऊपर मानता है।

भूदेव के सामने स्टेट के सीएम और आला ऑफिसर भी घुटने टेकते हैं। भूदेव और उसकी कंपनियों पर सरकार का करोड़ों रुपयों का टैक्स बकाया है, जिसे वसूल करने के लिए सिंह उसकी फैक्ट्रियों को सील करवा देते हैं। भूदेव और सिंह का जब आमना-सामना होता है तो बात इस कदर बढ़ जाती है कि सिंह अपने घर आए भूदेव के गाल पर तमाचा मार देते हैं। यहीं से शुरू होती है भूदेव और सिंह के बीच ऐसी जंग जिसका पहला राउंड छल-कपट और अपने राजनीतिक आकाओं के दम पर भूदेव जीत जाता है।

सिंह साब भूदेव के चक्रव्यूह में फंसकर जेल चले जाते हैं, उनकी खूबसूरत बीवी अस्पताल में दम तोड़ देती है। सिंह जेल जाने के बाद इस कदर गुस्सैल हो जाते हैं कि हर कोई उनसे डरता है। जेल में सजा काटते वक्त उनकी जिदंगी का मकसद भूदेव से बदला लेना है।

ऐक्टिंगः सिंह साहब के किरदार को सनी ने अपने दमदार अभिनय के दमखम से जीवंत कर दिखाया है। करीब 57 साल के सनी के ऐक्शन, स्टंट देखने लायक हैं। तारीख पर तारीख के तर्ज पर इस फिल्म में सनी के कई ऐसे संवाद है जो हॉल से बाहर आने के बाद भी याद रहते हैं। प्रकाश राज एकबार वही करते नजर आए जो 'वॉन्टेड' और 'सिंहम', 'जिला गाजियाबाद' में पहले कर चुके हैं। इंडस्ट्री में लंबी पारी के लिए प्रकाश राज को अब इस इमेज को बाहर आना होगा। अन्य कलाकारों में जॉनी लीवर अपने पुराने स्टाइल में हैं तो यशपाल शर्मा कुछ बदले अंदाज में नजर आए।

निर्देशनः अनिल ने एक बार फिर ऐक्शन, मसाला सब्जेक्ट पर अपने महारथ का लोहा मनवाया। बेशक अनिल की फिल्म कुछ नई और लीक से हटकर बनी फिल्में पसंद करने वाली क्लास की कसौटी पर खरी नहीं उतरेगी। इंटरवल से पहले सनी पर फिल्माए एक्शन रोमांटिक सीन और गानों से बचा जा सकता था।

संगीतः सभी गाने पहले ही हिट हैं।

क्यों देखें: टोटली मसाला ऐक्शन फिल्मों के शौकीन हैं और सनी के ऐक्शन एक बार फिर देखना चाहते है तो सिंह साब से मिलने में कोई हर्ज नहीं।
