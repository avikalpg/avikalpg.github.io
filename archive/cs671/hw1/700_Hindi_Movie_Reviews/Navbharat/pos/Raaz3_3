करीब दस साल बाद भट्ट कैंप ने जब 'राज' का नया सीक्वल बनाने की सोची, तब उन्हें डायरेक्टर विक्रम भट्ट की याद आई। दरअसल, भट्ट कैंप ने कंगना राणावत और अध्ययन सुमन के साथ 'राज' का सेकंड पार्ट बनाया था, जो बॉक्स ऑफिस पर कुछ खास नहीं कर पाई थी। विक्रम ने इस सीक्वल को थ्री डी में बनाने की डील के साथ इस प्रॉजेक्ट पर काम शुरू किया। फिल्म में थ्री डी का इस्तेमाल दर्शकों को डराने में कुछ हद तक कामयाब रहा है। इस बार न जाने क्यों विक्रम ने बिपाशा और ईशा गुप्ता की हॉट ब्यूटी को कैमरे के सामने जमकर परोसा है। वैसे, अगर स्क्रिप्ट की डिमांड की बात करें तो इमरान के साथ बिपाशा और ईशा पर फिल्माए गए लंबे लिप टु लिप किस और लव मेकिंग सीन्स की कहीं डिमांड नहीं थी।

कहानी: शान्या शेखर (बिपाशा बसु) एक कामयाब फिल्म ऐक्ट्रेस है। कामयाब फिल्म डायरेक्टर आदित्य अरोड़ा (इमरान हाशमी) के साथ शान्या का तीन साल से अफेयर है, लेकिन अपने करियर को तवज्जो देने वाली शान्या उससे शादी करने को राजी नहीं है। इस बीच ग्लैमर इंडस्ट्री में संजना (ईशा गुप्ता) की एंट्री होती है। अब बॉक्स ऑफिस पर संजना की फिल्में हिट होने लगी हैं। ऐसे में जब बेस्ट ऐक्ट्रेस का अवॉर्ड शान्या के बजाय संजना को मिलता है, तो शान्या किसी भी सूरत में अपना खोया हुआ मुकाम हासिल करने और संजना को बर्बाद करने पर तुल जाती है। शान्या इस मकसद में अपने बॉयफ्रेंड आदित्य को शामिल करती है। शान्या अपनी खोई कामयाबी और संजना की बर्बादी के लिए काला जादू का सहारा लेती है।

ऐक्टिंग: अगर बिपाशा बसु को ही फिल्म का हीरो, हिरोइन और विलेन कहा जाए तो गलत नहीं होगा। बिपाशा की बेहतरीन ऐक्टिंग के सामने ईशा गुप्ता कहीं अपनी पहचान नहीं छोड़ पाती। ईशा की किस्मत अच्छी रही जो फिल्म में बिपाशा के साथ उसके ज्यादा सीन नहीं आए। इमरान एक बार फिर अपने सीरियल किसर स्टाइल में हैं। मनीष चौधरी अपने रोल में खूब जमे हैं। वहीं, ईशा को इंडस्ट्री में टिकने के लिए अभी बहुत कुछ सीखना बाकी है।

डायरेक्शन : विक्रम इंटरवल तक दर्शकों को कहानी और किरदारों के साथ बांधकर रखने में पूरी तरह से कामयाब रहे। इंटरवल के बाद स्क्रिप्ट और किरदारों पर ध्यान देने के बजाय उन्होंने थ्री डी सीन्स को ज्यादा असरदार बनाने पर ध्यान फोकस किया।

संगीत : आमतौर पर इमरान की फिल्मों का म्यूजिक फिल्म का प्लस पॉइंट रहता है, लेकिन इस फिल्म के संगीत में वो बात नहीं। इमरान पर फिल्माया 'रफ्ता रफ्ता हो गई जिंदगी' कई म्यूज़िक चार्ट में टॉप पर है।

क्यों देखें : बिपाशा की गजब ऐक्टिंग और बेहतरीन थ्री डी तकनीक में फिल्माए कुछ सीन जो आपको डराने का दम रखते हैं। दूसरी तरफ, साफ सुथरी और एंटरटेनमेंट की चाह में थिएटर जाने वाली क्लास का इस 'एडल्ट' फिल्म से दूर रहना बेहतर है। 
