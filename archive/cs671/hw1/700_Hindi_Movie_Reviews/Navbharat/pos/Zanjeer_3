चार दशक पहले आई इस फिल्म के रीमेक में कुछ नया करने की चाह में डायरेक्टर अपूर्वा लाखिया ने गली-मुहल्लों में चाकू-छुरी तेज करने वाली पिछली फिल्म की हिरोइन को अब हॉट, सेक्सी और अमेरिकी गुजराती एनआरआई गर्ल माला के किरदार में ढाला। पहली बार किसी हिंदी फिल्म को तेलुगू के साथ-साथ तमिल में भी रिलीज किया गया। प्रड्यूसर मेहरा ब्रदर्स ने फिल्म बनाने में पैसा पानी की तरह बहाया। मुंबई की फिल्म सिटी में करीब दो मिनट लंबे फाइट सीन को शूट करने में दो करोड़ लगाए। इस भारी भरकम रकम की भरपाई के लिए फिल्म तीन भाषाओं में रिलीज हुई।

कहानी: फिल्म की कहानी तेज तर्रार गुस्सैल एसीपी विजय खन्ना (राम चरण) की है। विजय जब दस-बारह साल का था, तब उसके जन्मदिन पर उसकी आंखों के सामने उसके मां-बाप की हत्या कर दी गई। विजय के चाचा हैदराबाद में पुलिस इंस्पेक्टर थे, वहीं उनके घर रहकर विजय बढ़ा और एसीपी बना। गुस्सैल स्वभाव की वजह से विजय कभी किसी पुलिस स्टेशन में ज्यादा नहीं टिक पाया। विजय अब मुंबई आ पहुंचा है और यहां उसका सामना शेर खान (संजय दत्त) से होता है, जो कारों के चोरों के गैंग को चलाता है। शेर खान कुछ समय बाद अपने सभी गैरकानूनी धंधे बंद कर विजय से दोस्ती का हाथ मिलाता है। इसी बीच एक मर्डर केस की तफ्तीश करते-करते विजय केस की अहम गवाह माला (प्रियंका चोपड़ा) तक पहुंचता है। गुजराती मूल की माला अपनी सहेली की शादी में शामिल होने के लिए मुंबई आई है। संयोग से, माला इस केस की इकलौती गवाह है। माला की गवाही के बाद विजय के हाथ रुद्र प्रताप तेजा (प्रकाश राज) तक पहुंचते है। शहर में कई पेट्रोल पंपों के मालिक तेजा का मुख्य बिजनेस मिलावटी पेट्रोल बनाकर बेचना है। हर वक्त अपनी मोना डार्लिंग (माही गिल) के साथ अय्याशी में डूबे रहने वाले तेजा तक शेर खान की मदद से पहुंचते-पहुंचते विजय अपने माता-पिता के हत्यारे तक पहुंच जाता है।

ऐक्टिंग: पिछली फिल्म में जया भादुड़ी ने नायक प्रधान इस फिल्म में अपनी दमदार ढंग से एंट्री दर्ज कराई थी, तो इस बार इसके रीमेक में प्रियंका चोपड़ा गुजराती एनआरआई लड़की के किरदार में खूब जंची हैं। साउथ के सुपरस्टार चिरंजीवी के साहबजादे राम चरण ने इस फिल्म से बॉलिवुड में एंट्री की है। संजय जिस भी सीन में नजर आए, उसी में दर्शकों की खूब वाहवाही बटोर गए।

डायरेक्शन: अपूर्वा लाखिया की पहचान ऐक्शन मसाला फिल्मों के डायरेक्टर की है। इस बार उनके सामने ऐसी फिल्म को अपने दमखम पर हिट कराना था, जिसने सत्तर के दशक में बॉक्स ऑफिस पर कामयाबी का इतिहास रचा। लाखिया की सबसे बड़ी मुश्किल फिल्म के हीरो रामचरण को अमिताभ बच्चन बनाने की थी।

संगीत: इस फिल्म के साथ तीन संगीतकारों का नाम जुड़ा है। प्रियंका चोपड़ा पर फिल्माया गया आइटम सॉन्ग 'मुंबई की न दिल्ली वालों की, पिंकी तो है पैसे वालों की' और संजय दत्त पर फिल्माया गया गाना 'शूट खोचे पठान की जुबान', दोनों ही अच्छे बन पड़े हैं।

क्यों देखें: संजय दत्त के फैंस को अपने चहेते स्टार की इस फिल्म को मिस नहीं करना चाहिए। जेल जाने से पहले संजय अपनी अधूरी फिल्मों में 'पुलिसगिरी' के अलावा इसी फिल्म को पूरा कर पाए थे। फिल्म के ऐक्शन सीन्स खूब बन पड़े हैं। अगर आप चार दशक पहले आई 'जंजीर' देख चुके हैं, तो भी इस फिल्म को बदलाव के लिए देखें।
