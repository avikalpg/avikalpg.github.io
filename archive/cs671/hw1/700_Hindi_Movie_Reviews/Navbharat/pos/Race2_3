खूबसूरत बंगले, शानदार विदेशी लोकेशंस, चमचमाती महंगी कारों के साथ स्टाइलिश लुक लिए कलाकार और फिल्म के हर सीन पर खर्च किया मोटा बजट इस रेस की चंद खासियतें हैं। करीब पांच साल पहले इसी निर्देशक जोड़ी ने अपनी फिल्म रेस को जिस मुकाम पर खत्म किया, उससे इस फिल्म का कहीं लेना-देना नहीं है। ऐसे में इस फिल्म को रेस का सिक्वल या रीमेक कहना पूरी तरह गलत होगा।

अब्बास-मस्तान जोड़ी की सबसे बड़ी खासियत है कि वह फिल्म के किसी सीन को उस वक्त तक फाइनल नहीं करते, जब तक वे सौ फीसदी संतुष्ट न हों। यही वजह है कि शुरू से अंत तक फिल्म का हर सीन स्टाइलिश है। किरदारों का लुक ऐसा है, जो दर्शकों को अपनी नजरें स्क्रीन के साथ बांधे रखने को मजबूर करता है। फिल्म की स्पीड काफी तेज है। लेकिन स्क्रिप्ट की बात की जाए तो यकीनन इस मोर्चे पर फिल्म पिछली फिल्म के सामने कहीं नहीं ठहरती। रेस-2 को आप रिवेंज स्टोरी कह सकते हैं, लेकिन फिल्म के क्लाइमेक्स में दर्शक पूरी तरह से समझ नहीं पाता कि कौन, किससे रिवेंज ले रहा है।

कहानी : रणबीर सिंह (सैफ अली खान) की प्रेमिका सोनिया (बिपाशा बसु) की एक जबर्दस्त बम धमाके में मौत हो जाती है। रणवीर कार उड़ाने वाले शख्स को धर दबोचता है, उससे सच्चाई जानने के बाद रणबीर अपने दोस्त आरडी (अनिल कपूर) की मदद से सोनिया की मौत का बदला लेने का प्लान बनाता है। आरडी पुलिस की नौकरी छोड़कर विदेश में अपना बिजनेस कर रहा है। आरडी की मदद से रणबीर अरबपति अरमान मलिक (जॉन अब्राहम) और उसकी सौतेली बहन अलीना (दीपिका पादुकोण) से मिलता है। रणवीर इन दोनों का भरोसा हासिल करने के लिए उनके प्रतिद्वंद्वी विक्रम थापर (राजेश खट्टर) को ठगकर उसके 5 केसिनो इन्हें सस्ते में देता है।

दरअसल, रणबीर का असली टारगेट अरमान मलिक ही है, जिससे उसे अपना पुराना बदला चुकाना है। रिवेंज की इस रेस में अरमान को भी रणबीर के हर अगले कदम की पहले से जानकारी है।

ऐक्टिंग : सैफ अली खान और जॉन अब्राहम दोनों फिल्म में मॉडल की तरह लगे हैं। इनके किरदार हर पल बदलते हैं, लेकिन इनके चेहरे के हावभाव नहीं बदलते। दीपिका और जैकलीन के बीच ज्यादा से ज्यादा बोल्ड व सेक्सी अदाओं को दिखाने की रेस है। अनिल कपूर को ऐसी भूमिका में रखा गया, जिसमें करने के लिए कुछ था ही नहीं। अमीषा पटेल के किरदार के डबल मीनिंग डायलॉग्स सुनने के बाद यकीन नहीं होता कि गदर, कहो ना प्यार है जैसी बेहतरीन फिल्में भी इसी अमीषा ने की हैं।

डायरेक्शन : कमजोर और बिखरी हुई स्क्रिप्ट को अब्बास-मस्तान ने इतने तेज रफ्तार से पेश किया है कि दर्शकों को कहानी के बारे में सोचने का ज्यादा मौका नहीं मिलता। यही इस जोड़ी की सबसे बड़ी खासियत है।

संगीत : प्रीतम का संगीत यंगस्टर्स की कसौटी पर खरा उतरता है। फिल्म के कई गाने रिलीज से पहले हिट हो चुके हैं।

क्यों देखें : बेहतरीन लोकेशंस, कार से लेकर आसमान में उड़ते जहाज में फिल्माया बेहतरीन एक्शन और हर किरदार का स्टाइलिश लुक। दीपिका और जैकलीन का बोल्ड अंदाज। अगर स्टाइलिश, बोल्ड, एक्शन फिल्में पसंद हैं, तो यह फिल्म एक बार देखी जा सकती है। फैमिली क्लास और लीक से हटकर कुछ नया देखने वालों को इस रेस में शामिल होने में कतई मजा नहीं आएगा। चंद्र मोहन शर्मा 
