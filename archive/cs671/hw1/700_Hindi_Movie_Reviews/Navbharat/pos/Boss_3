बरसों से बॉक्स-ऑफिस पर ऐक्शन-थ्रिलर फिल्मों का अपना बाजार बरकरार है। बॉक्स-ऑफिस पर अपना वजूद और खुद को नंबर वन की दौड़ में बरकरार रखने के लिए शाहरुख, आमिर, सलमान, रितिक, सैफ सहित लगभग सभी टॉप स्टार्स को अक्सर ऐक्शन मूवी का सहारा लेना पड़ता है। दबंग, एक था टाइगर, अग्निपथ, राउडी राठौर जैसी ऐक्शन फिल्मों की कामयाबी का असर है कि तलाश की औसत कामयाबी के बाद आमिर ने धूम-3 जैसी टोटली ऐक्शन फिल्म की। इसी क्रम में अब बॉस भी शामिल हो गई है। अक्षय बॉस में एक बार फिर पर्दे पर वही करते नजर आते हैं, जो उनके चाहने वाले उनसे चाहते हैं। बॉस भी साउथ की एक सुपरहिट फिल्म का रीमेक है, लेकिन कहानी को नॉर्थ का टच देने के लिए किरदारों और माहौल में डायरेक्टर ने कई बदलाव किए हैं।

कहानी: स्कूल टीचर सत्यकांत शास्त्री ( मिथुन चक्रवर्ती) अपने गरम मिजाज वाले बड़े बेटे सूर्या ( अक्षय कुमार) की रोज लड़ाई और दूसरों के साथ मारपीट करने की शिकायतों से बेहद परेशान हैं। इन रोजमर्रा की शिकायतों से तंग आकर सत्यकांत एक दिन अपने इस बेटे को घर से निकाल देते हैं और छोटे बेटे शिव (शिव पंडित) के साथ रहते हैं। कॉलेज में शिव की मुलाकात अंकिता (अदिति राव हैदरी) से होती है। दोनों एक दूसरे को चाहने लगते हैं। अंकिता का भाई एसीपी आयुष्मान माथुर (रोनित राय) इस रिश्ते से जरा भी खुश नहीं है और वह अपनी बहन की शादी मिनिस्टर के बेटे के साथ कराना चाहता है। वह शिव को एक झूठे केस में फंसा देता है। अब गांव में सत्यकांत को अपने बड़े बेटे सूर्या की याद आती है, जिसके नाम का डंका अब हरियाणा के एक शहर में चलता है। सूर्या को अब हर कोई बॉस के नाम से जानता है और बॉस का ऐसा खौफ है कि उसे सामने देखते ही विरोधियों के छक्के छूट जाते हैं। करीब 15 साल बाद सूर्या एक बार फिर पिता के सामने है और उसे अपने बेगुनाह छोटे भाई को न सिर्फ बेगुनाह साबित करना है, बल्कि उसे उसका प्यार भी दिलवाना है।

ऐक्टिंग: अपने ठेठ पंजाबी अंदाज के बाद, इस बार अक्षय हरियाणवी लुक में खूब जमे हैं। अक्षय और रोनित के ऐक्शन सीन्स का जवाब नहीं। राउडी राठौर के बाद अब अक्षय इस फिल्म में कुछ ज्यादा ही खतरनाक ऐक्शन सीन्स करते नजर आए हैं। मिथुन और अक्षय के बीच की केमिस्ट्री गजब बन पड़ी। शूट आउट ऐट वडाला के बाद इस फिल्म में भी रोनित रॉय पुलिस ऑफिसर के किरदार में खूब जमे।

डायरेक्शन: एंथनी की कहानी पर कमजोर पकड़ साफ नजर आती है। कहानी को आगे बढ़ाने के लिए फ्लैश बैक का सहारा लेना और लंबे इंतजार के बाद बॉस, यानी अक्षय, का पर्दे पर नजर आना कुछ हजम नहीं होता। एक खास क्लास की तालियों की चाह में फिल्म में ऐसे संवादों को ठुंसा गया है, जिनके दो मतलब आसानी से निकाले जा सकते हैं। शिव पंडित और अदिती के किरदार इस फिल्म की कमजोर कड़ी हैं। हां, एंथनी ने इस बार अक्षय के साथ कुछ ऐसे बेहतरीन ऐक्शन सीक्वेंस फिल्म में रखे हैं, जो देखते ही बनते है। दिल्ली, कुरुक्षेत्र की बेहतरीन लोकेशंस और फिल्म की फटॉग्रफी फिल्म की यूएसपी है।

संगीत: फिल्म की रिलीज से पहले ही हनी सिंह के कई गाने यंगस्टर्स की जुबां पर हैं। टाइटल सॉन्ग यंगस्टर्स के बीच खासा पॉप्युलर है।

क्यों देखें: अगर अक्षय के फैन हैं, तो अपसेट नहीं होंगे। बॉस को चालू मसालों से मालामाल ऐसी चाट कह सकते हैं, जो चटपटा खाना खाने वालों को पसंद आएगी। अगर आप कुछ नया तलाशने जा रहे हैं, तो यकीनन अपसेट होंगे। 
