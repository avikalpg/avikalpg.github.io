करीब आठ साल पहले डायरेक्टर साकेत चौधरी ने प्रीतीश नंदी की कंपनी के बैनर तले 'प्यार के साइड इफेक्ट्स' बनाई। राहुल बोस और हॉट मल्लिका सहरावत स्टारर इस फिल्म को ए क्लास सेंटरों में औसत कामयाबी मिली, लेकिन छोटे सेंटरों पर फिल्म कहीं टिक नहीं पाई। ऐसे में प्रॉडक्शन कंपनी ने इस फिल्म का सीक्वल बनाने से हाथ खींच लिए। लेकिन डायरेक्टर साकेत सीक्वल पर काम करते रहे। इस बार कहानी में ज्यादा कॉमिडी का तड़का लगाकर उन्होंने करीब दो साल पहले इस स्क्रिप्ट को फाइनल करके पिछली फिल्म के प्रड्यूसर से सीक्वल बनाने की बात की, लेकिन बात बन नहीं पाई। कुछ अर्से बाद साकेत चौधरी ने एकता कपूर की कंपनी को अप्रोच किया और नंदी की कंपनी ने एकता कपूर के साथ इस फिल्म को बनाने का फैसला किया। इतना तो तय था कि मार्केट से यूएफओ हो चुके राहुल बोस और मल्लिका सहरावत को ड्रॉप करके नई जोड़ी के साथ फिल्म शुरू होगी।

'द डर्टी पिक्चर' के बाद एकता कपूर कैंप में अपना खास मुकाम बना चुकी विद्या बालन इस बार एकता की पहली पसंद थीं। साकेत चौधरी ने विद्या को साइन किया, तब तक उन्होंने हीरो के किरदार में किसी का नाम तक नहीं सोचा था। विद्या को कहानी और अपना किरदार इतना पसंद आया कि उन्होंने अपनी शादी के चंद दिनों बाद इस फिल्म की शूटिंग शुरू कर दी। इस फिल्म की एक खासियत यह है फिल्म शुरू होते ही इसका एंड मालूम हो जाता है लेकिन दर्शक कहानी और किरदारों से बंधा रहता है।

कहानी: सिड उर्फ सिद्धार्थ (फरहान अख्तर) और तृषा (विद्या बालन) का प्यार अब शादी में तब्दील हो चुका है। तृषा से शादी करने के बाद भी सिड अपने करियर को बनाने को लेकर कुछ ज्यादा ही क्रेजी है। सिड चाहता है उसकी पहली पॉप ऐलबम आने के बाद ही फैमिली को आगे बढ़ाया जाए। ऐसा नहीं कि तृषा भी जल्दी मां बनना चाहती है। कछ अर्से बाद तृषा का भी प्रमोशन होने वाला है। रॉकस्टार बनने का सपना देख रहे सिड को भी लगता है कि तृषा इस प्रमोशन के बाद ही मां बनने का फैसला करे। शादीशुदा जिंदगी में भी दोनों एक दिन ठीक वैसी जिदंगी जीते है जो इन दोनों ने शादी से पहले एन्जॉय की। अचानक एक दिन सिड को लगता है अब फैमिली बढ़ानी चाहिए क्योंकि देर करने से कहीं उसे ज्यादा मुसीबतों का सामना न करना पड़े। तृषा और सिड आपसी सहमति से घर में नया मेहमान लाने का फैसला करते हैं। तृषा अब एक नन्ही बेबी की मां बन चुकी है। घर में नए मेहमान के आने के बाद इन दोनों के रिश्ते में खुशियों की बजाए अब कड़वाहट आने लगती है। सिड को लगता है कि बेबी के आने के बाद तृषा उससे दूर होती जा रही है और उसकी सोच नेगेटिव होने लगी है। दूसरी और तृषा की मां (रति अग्निहोत्री) अक्सर सिड को अपने बड़े दामाद रणवीर (राम कपूर) से कुछ सीखने की सलाह देती रहती है। ऐसे में परिस्थितियां उस वक्त कुछ अलग ही हो जाती हैं जब सिड रणवीर जैसा बनने की कोशिश करने में लग जाता है। दरअसल, रणवीर की हैपी मैरिज लाइफ का एक ही फंडा है, झूठ बोलकर फैमिली को खुश रखा जाए। वहीं सिड अपनी गलती के लिए तो तृषा से माफी मांगता ही है बल्कि तृषा द्वारा की गई गलती के लिए भी उससे माफी मांगता है।

ऐक्टिंग: द डर्टी पिक्चर और कहानी के बाद विद्या बालन ने इस बार तृषा के किरदार को जीवंत अंदाज में पर्दे पर उतारा है। तृषा के किरदार को विद्या ने जिस बेहतरीन ढंग से पर्दे पर जीवंत किया है उसका जवाब नहीं। बेचारे हज्बंड और बेचारे पापा के किरदार को फरहान ठीकठाक रहे। राम कपूर और ईला अरुण ने अपने किरदार को अच्छे ढंग से निभाया है।

निर्देशन: इंटरवल से पहले साकेत ने कहानी और किरदारों को पूरी तरह पटरी पर रखा, लेकिन इंटरवल के बाद सिड-तृषा के किरदार से दूर होते गए। यहीं फिल्म कमजोर पड़ती नजर आती है। हां, सिड और तृषा की आपसी नोकझोंक से सीन अच्छे बन पड़े हैं। सिड और तृषा के बीच फिल्माए कई सीन अच्छे हैं। अगर साकेत एडिटिंग टेबल पर पंद्रह मिनट की फिल्म पर कैंची चलाने की हिम्मत करते तो फिल्म को और दमदार बना सकते थे।

संगीत: तौबा मैं ब्याह करके पछताया, अत्याचारी, आई एम सॉरी पहले से कई म्यूजिक चार्ट में टाप फाइव पर आ पहुंचे हैं।

क्यों देखें: अगर शादी होने वाली है तो तृषा और सिड से मिलने में जरा भी हर्ज नहीं और अगर शादी के बाद इनसे मिलने जा रहे हैं तो यकीनन कुछ न कुछ नए टिप्स लेकर ही हॉल से बाहर आएंगे। विद्या के फैन हैं तो इस फिल्म को मिस ना करें। और हां, फिजूल की मारधाड़, सेक्सी मसाले और लीक से हटकर कछ नया देखने के शौकीनों की कसौटी पर शादी के यह इफेक्ट्स शायद अपील ना करें। 
