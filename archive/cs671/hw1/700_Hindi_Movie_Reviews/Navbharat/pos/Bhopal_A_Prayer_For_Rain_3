 करीब तीस साल पहले हुई भोपाल गैस त्रासदी पर बनी इस फिल्म के डायरेक्टर रवि कुमार की तारीफ करनी होगी जिन्होंने बॉक्स ऑफिस का मोह पूरी तरह त्याग कर ऐसी फिल्म बनाई है जो मसाला फिल्मों के शौकीनों को बेशक पसंद ना आए लेकिन दर्शकों की उस क्लास को यकीनन यह फिल्म पसंद आएगी जो पर्दे पर कड़वा सच देखना चाहते हैं। डेविड ब्रुक्स और रवि कुमार की लिखी इस स्क्रिप्ट में ऐसा बहुत कुछ है जो दर्शनीय है और ऐसी स्क्रिप्ट को लिखने में यकीनन बेहद मेहनत करनी पड़ती है।

कहानी: दिलीप (राजपाल यादव) को भोपाल की यूनियन कारबाइड कंपनी में नौकरी मिली है, नौकरी लगने के बाद दिलीप और उसकी पत्नी (तनिष्ठा चटर्जी) को उम्मीद है अब उनके परिवार के अच्छे दिन आने वाले हैं, लेकिन गैस रिसाव की घटना उनके सारे सपनों को तोड़ देती है।

ऐक्टिंग: राजपाल यादव ने अपने किरदार का रोल बेहतरीन तरीके से निभाया है। यकीनन इस किरदार को राजपाल से बेहतर कोई दूसरा किरदार निभा ही नहीं सकता था। तनिष्ठा ने अपनी भूमिका को सच के बेहद नजदीक पेश करने की अच्छी कोशिश की है। वहीं फिल्म के हॉलिवुड कलाकार माार्टिन शीन, मिशा बेन ने अपने किरदारों को ठीक-ठाक ही रखा है।

डायरेक्शन: यकीनन रवि कुमार सब्जेक्ट के प्रति ईमानदार रहे हैं और और सभी ऐक्टर्स से बेस्ट काम भी लिया है, पर ऐसा लगता है इस मूवी को बनाते वक्त रवि यह तय नहीं कर पाए कि वह डॉक्युमेंट्री बना रहे हैं या दर्शकों की हर क्लास के लिए फिल्म बना रहे हैं। फर्स्ट हाफ डॉक्युमेंट्री जैसा है तो इंटरवल के बाद फिल्म कुछ स्पीड पकड़ती है। गैस त्रासदी के बाद के सीन काफी दमदार हैं लेकिन फिल्म का स्क्रीनप्ले और एडिटिंग कमजोर है। वहीं फिल्म का ज्यादा हिस्सा अंग्रेजी में है, अच्छा होता इसमें सबटाइटल रखे जाते ताकि दर्शकों की आम क्लास को सीन समझ आ जाते। भोपाल गैस त्रासदी बड़ा हादसा था इसकी तह तक अगर आप जाना चाहते है तो फिल्म देखी जा सकती है।
