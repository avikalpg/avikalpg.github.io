यकीनन 2012 अक्षय कुमार के करियर के लिए बेहतरीन रहा। अक्षय की इस साल रिलीज होने वाली यह पांचवीं फिल्म है। पिछली चार फिल्मों में तीन फिल्में 'हाउसफुल-2', 'राउडी राठौर' और 'ओ माई गॉड' बॉक्स ऑफिस पर सुपरहिट रहीं और सौ करोड़ क्लब में शामिल हुईं। बेशक, अक्षय की 'जोकर' बुरी तरह से लुढ़क गई। हिमेश रेशमिया की लिखी कहानी पर बनी 'खिलाड़ी 786' में लीक से हटकर भी नहीं है। अगर आप फैमिली, यार दोस्तों के साथ मस्ती के लिए सिनेमा हॉल का रुख करते हैं, तो फिल्म आपके लिए है। डायरेक्टर आर. मोहन ने इस फिल्म में उन सभी फॉर्म्युलों को परोसने की कोशिश की, जो उन्होंने अपने उस्ताद रोहित शेट्टी से सीखे। सत्तर सिंह, इकहत्तर सिंह, बहत्तर सिंह के अलावा उनहत्तर सिंह जैसे किरदारों के इर्दगिर्द घूमती इस फिल्म में ऐसा कुछ नहीं है, जो रिऐलिटी के शौकीनों को पसंद आए।

कहानी : मनसुख भाई (हिमेश रेशमिया) अपने पिता चंपक भाई (मनोज जोशी) के शादी करवाने के बिजनेस में अनफिट है। इसी वजह से चंपक एक दिन बेटे को घर से निकाल देते हैं। मनसुख को अंडरवर्ल्ड डॉन टीटीटी तात्या तुकाराम तेंदुलकर (मिथुन चक्रवर्ती) अपनी बिंदास, बिगड़ैल बहन इंदु (असिन) की शादी किसी शरीफ फैमिली में करवाने का काम सौंपता है। मनसुख पंजाब बॉर्डर से सटे एक गांव में जाकर इंस्पेक्टर बहत्तर सिंह (अक्षय कुमार) से मिलता है। तीस की उम्र पार कर चुके बहत्तर सिंह की फैमिली में गांव का कोई भी परिवार अपनी लड़की की शादी करने को राजी नहीं है। बहत्तर सिंह के दादा और पापा ने भी विदेशी महिला से शादी की थी। एक दिन मनसुख बहत्तर सिंह और उसकी फैमिली को मुंबई लाकर तात्या से मिलवाता है।

मनसुख तात्या को बहत्तर सिंह की फैमिली को पंजाब की संभ्रात फैमिली और बहत्तर सिंह को पंजाब पुलिस का जांबाज पुलिस अफसर बताता है। दूसरी तरफ, मनसुख डॉन तात्या और उसकी पूरी फैमिली को भी नकली पुलिस फैमिली में बदल देता है। मनसुख नहीं जानता कि बहत्तर पुलिस इंस्पेक्टर नहीं है और वह पंजाब बॉर्डर पर पुलिस की मदद से अवैध हथियारों और दूसरे सामानों से भरे ट्रकों को लूटने का काम करता है। बहत्तर की पूरी फैमिली भी ट्रकों को लूटने के इस बिजनेस में शामिल है। बिना सच जाने तात्या और बहत्तर सिंह की फैमिली शादी की तैयारियों में बिजी है।

ऐक्टिंग : बहत्तर सिंह के किरदार में अक्षय बिल्कुल फिट है। असिन को बहुत ज्यादा फुटेज तो नहीं मिली, लेकिन कैमरामैन ने उसकी नेचरल ब्यूटी को अच्छी तरह से पेश किया है। 'हाउसफुल-2' के बाद एक बार फिर अक्षय और असिन की जोड़ी जमी है। तात्या के रोल में मिथुन का जवाब नहीं। मिथुन की कॉमिक टाइमिंग बेहतरीन है। हिमेश ने अपनी भूमिका को बस निभा भर दिया। जॉनी लीवर जितना ज्यादा चिल्लाए, उतना हंसा नहीं पाए।

निर्देशन : आर. मोहन ने अपने गुरु रोहित शेट्टी की तर्ज पर अक्षय से हवा में उड़ते दर्जनों एक्शन सीन कराने और कारों को तोड़ने में कोई कसर नहीं छोड़ी। इंटरवल से पहले कहानी की रफ्तार थम जाती है। बहत्तर और तात्या की फैमिली के अजीबोगरीब कारनामे, जेल में बार-बार इंदु को जाकर अपने प्रेमी आजाद से मिलने के सीन बोझिल लगते हैं।

संगीत : शानदार लोकेशन पर फिल्माए गए लगभग सभी गाने म्यूजिक लवर्स की जुबां पर हैं। हिमेश का म्यूजिक इस फिल्म की सबसे बड़ी यूएसपी है। ओ बलमा..., सारी सारी रात..., हुक्का..., ओ बावरिया..., खिलाड़ी भैया... ऐसे कई गाने हैं जो म्यूजिक लवर्स को सिनेमा हॉल में थिरकने को मजबूर करने का दम रखते हैं।

क्यों देखें : अगर आप थिएटर में कुछ नया और लीक से हटकर कहानी की चाह और फिल्म को दिमाग लगाकर देखने जा रहे हैं, तो न ही जाएं। हां, अगर आपको टेंशन से चिढ़ है और खुश होने का कोई बहाना तलाश रहे हैं तो खिलाड़ी आपको यह मौका देगा। 
