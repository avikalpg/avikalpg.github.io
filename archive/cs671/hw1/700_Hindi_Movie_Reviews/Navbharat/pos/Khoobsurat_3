करीब तीन दशक से पहले रेखा स्टारर खूबसूरत बॉक्स आफिस पर सुपरहिट रही। जेन एक्स को इस फिल्म के बारे में शायद ज्यादा कुछ पता न हो लेकिन टीवी पर कभी रेखा पर फिल्माया गाना सुन सुन दीदी तेरे लिए एक रिश्ता आया है, शायद देखा हो। इस फिल्म को प्रॉडक्शन कंपनी भले ही करीब तेरह साल पहले आई हॉलिवुड मूवी 'द प्रिसेंस डायरी' पर बेस्ड बताए, लेकिन सोनम कपूर स्टारर यह फिल्म रेखा की फिल्म की याद दिलाती है।

अजीब संयोग है कि पिछली 'खूबसूरत' में अपने बनाए कायदे कानूनों पर फैमिली को चलाने वाली निर्मला गुप्ता के जिस किरदार को दीना पाठक ने निभाया, तीन दशक से ज्यादा वक्त बाद वहीं किरदार उनकी बेटी रत्ना शाह पाठक ने निभाया है। अगर आप इन समानताओं को देख इस फिल्म को पिछली फिल्म जैसी बेहतरीन फिल्म समझ बैठे हैं तो फिल्म देखने के बाद शायद अपसेट हो।

कहानी : डॉक्टर मिली चक्रवर्ती (सोनम) दिल्ली में रहने वाली हैं। मिली एक ऐसी साइकोथेरेपिस्ट डॉक्टर हैं, जो मरीज को अपने बनाए अलग तरीके से ठीक करने में यकीन करती है। मां मंजू चक्रवर्ती (किरण खेर) ने मिली की परवरिश ऐसे माहौल में की जहां उसके लिए किसी तरह की बंदिश या टोकाटोकी नहीं थी। हालात कुछ ऐसे बनते हैं कि मिली को राजस्थान में संभलगढ़ के राजा शेखर राठौर के इलाज के लिए वहां जाना पड़ता है।

मिली देखती है कि राठौर परिवार के लगभग सभी लोगों की सोच दूसरों से अलग है और सभी एक छत के नीचे रहते हुए भी न जाने क्यों एक-दूसरे से खिंचे-खिंचे रहते हैं। मिली इस फैमिली में भी अपने बनाए कायदों पर ही रहने का फैसला करती है। कुछ समय बाद इसी राठौर फैमिली के लोगों पर डॉक्टर मिली के खुशमिजाज स्वभाव और उसकी खुश कर देने वाली बातों का जादू चलने लगता है। खासतौर पर युवराज सिंह राठौर (फवाद) की तो अब अपनी सोच ही बदल गई है। युवराज पर मिली की खूबसूरती का ऐसा जादू चलता है कि वह मिली को चाहने लगता है।

दरअसल, राठौर फैमिली बरसों से निर्मला दास राठौर (रत्ना शाह पाठक) के बनाए डिक्टेटर टाइप कायदे कानूनों पर चल रही है। मिली के यहां आने के बाद अब धीरे-धीरे राठौर परिवार के लोगों की सोच बदलने लगी है।

ऐक्टिंग : सोनम ने अपनी ओर से चुलबुली बेबाक, बिंदास लड़की मिली के किरदार को जीवंत बनाने की अच्छी कोशिश की है, लेकिन लगता है कहीं न कहीं सोनम ने खुद को पिछली फिल्म की मंजू यानी रेखा जैसा बनाने की कोशिश की और यहीं वह बुरी तरह से पिछड़ गईं। पाकिस्तानी ऐक्टर फवाद ने अपने किरदार को बस निभा भर दिया, वैसे भी नायिका प्रधान फिल्म में बेचारे हीरो के लिए कुछ खास करने को होता भी नहीं है। रत्ना शाह पाठक और किरण खेर का अभिनय बेहतरीन है, अगर परफार्मेंस की बात की जाए तो दोनों अपने काम में परफेक्ट रही।

निर्देशन : स्क्रिप्ट में कुछ ढीलापन और शशांक घोष के निर्देशन की धीमी रफ्तार के चलते फिल्म कई स्थानों पर ठहर सी जाती है। शशांक ने सोनम के किरदार को सबसे ज्यादा पावरफुल बनाने की कवायद में बाकी किरदारों पर खास ध्यान नहीं दिया जो फिल्म में अखरता है।

संगीत : फिल्म के दो गाने 'अभी तो पार्टी बाकी है' और 'इंजन की सीटी' कई म्यूजिक चार्ट में टॉप टेन में शामिल हो चुके हैं।

क्यों देखें : अगर फैमिली के साथ इस वीकएंड पर मौजमस्ती के लिए मूवी जाने का प्लान है तो फिल्म एकबार देख आएं। अगर आपने पिछली फिल्म देखी है तो अपने साथ आए बच्चों को उस फिल्म के बारे में ना बताएं और न ही पिछली फिल्म से इसकी तुलना करें।
