बॉक्स ऑफिस पर बिकाऊ स्टार्स का मोह छोड़ अब बड़े बैनर्स भी सीमित बजट में फिट स्टार कास्ट के साथ फिल्में बनाना फायदे का सौदा मानने लगी है। पिछले कुछ अरसे में पान सिंह तोमर, विकी डोनर, काई पो चे, आशिकी-2 और अब फुकरे ऐसी फिल्में हैं जो आठ-दस करोड़ के बजट में बनीं और अपनी लागत से कई गुना ज्यादा मुनाफा कमा गईं। यंग डायरेक्टर शशांक शाह ने अपनी इस फिल्म को जिस बैनर तले बनाया है, उसकी इमेज मेगा बजट मल्टिस्टारर फिल्में बनाने की रही है। इस बार कंपनी ने भी इस बदलते ट्रेंड में करोड़ों के बजट में फिल्म बनाने का मोह छोड़ ऐसे प्रॉजेक्ट पर काम किया, जिसमें तीन हीरो तो हैं लेकिन फिल्म का बजट मामूली है।

कहानी: मोहन सभरवाल (रवि किशन) शहर का नामी बिजनेसमैन है। शहर में सभरवाल का नामी महंगा पब्लिक स्कूल, फाइनैंस और प्रॉपर्टी वगैरह का लंबा चौड़ा बिजनेस है। दूसरी ओर, अपने इसी बिजनेस की आड़ में वह कई दूसरे गैरकानूनी धंधे भी करता है। सभरवाल के फाइनैंस के बिजनेस में उसके साथ जुड़े बावेजा की इमेज कस्टमर्स में बहुत अच्छी है। सभरवाल एक दिन मिस्टर बाजेवा को अपनी फाइनैंस कंपनी के कस्टमर्स से ज्यादा ब्याज देने के वादे के साथ मोटी रकम जमा करने को कहता है। कंपनी के ग्राहकों में बावेजा की इमेज बेहद अच्छी है, इसलिए उनकी इस स्कीम पर उनकी कंपनी के पर्मानेंट कस्टमर मोटी रकम जमा कराते हैं। मिस्टर बावेजा सारी रकम सभरवाल के पास जमा कराता है। कुछ अरसे बाद सभरवाल इस रकम को लेकर मुकर जाता है। दूसरी ओर, पुलिस ग्राहकों के साथ धोखाधड़ी करने के आरोप में बावेजा और उसकी मैनेजर सायरा को गिरफ्तार कर लेती है। बावेजा की पुलिस कस्टडी में मौत हो जाती है। अपने पति की मौत के बाद मिसेज बावेजा (डॉली आहलूवालिया) और उनका बेटा सुखी (तुषार कपूर) सभरवाल से बदला लेने का फैसला करते हैं। मिसेज बावेजा और सुखी के साथ मिंटू हासन (विनय पाठक) और बल्ली उर्फ बलदेव (रणवीर शौरी) भी शामिल हो जाते हैं, जो मिसेज बावेजा की तरह सभरवाल की धोखाधड़ी के शिकार हो चुके हैं।

ऐक्टिंग: मिसेज बावेजा के रोल में डॉली आहलूवालिया फिल्म का सबसे सशक्त पक्ष हैं। डॉली ने अपने बेहतरीन जीवंत अभिनय से मिसेज बावेजा के किरदार को लाजवाब बना दिया है। मोहन सभरवाल के रोल में रवि किशन और बल्लू के किरदार में रणवीर शौरी ने अच्छी ऐक्टिंग की है। इस बार भी तुषार अपना प्रभाव छोड़ने में नाकाम रहे।

डायरेक्शन: शशांक की स्क्रिप्ट पर अच्छी पकड़ नजर आती है, वहीं दो घंटे से भी कम अवधि की फिल्म का इंटरवल से पहले सुस्त रफ्तार से आगे खिसकना दर्शकों के सब्र का इम्तिहान है।

संगीत: मरियम जकारिया पर फिल्माया आइटम सॉन्ग 'नागिन-नागिन' पहले से यंगस्टर्स की जुबां और म्यूजिक चैनलों पर हिट है। फिल्म के 'क्लाइमेक्स में मां' की चौकी के मौके पर फिल्माया 'तेनू मैं लव करदा...' आपकी कसौटी पर खरा उतरने का दम रखता है।

क्यों देखें: साफ-सुथरी सिंपल बॉक्स ऑफिस पर बिकाऊ सी-क्लास मसालों से दूर एक ऐसी फिल्म, जिसे आप बेहिचक फैमिली के साथ देख सकते हैं। हालांकि, इंटरवल से पहले की सुस्त रफ्तार फिल्म का माइनस पॉइंट है। 
