कभी मकड़ी और माचिस जैसी बेहतरीन फिल्में बना चुके विशाल भारद्वाज अब विलियम शेक्सपियर के नाटकों पर फिदा हैं। दरअसल, शेक्सपियर के नाटक पर बनी मकबूल ने क्रिटिक्स की वाहवाही और बॉक्स आफिस पर उम्मीद से कहीं ज्यादा बिजनस किया। बेशक विशाल की पिछली फिल्में सात खून माफ और मटरू की बिजली का मंडोला घाटे का सबब बनीं, इसके बावजूद विशाल ने अपना स्टाइल नहीं बदला और अब शेक्सपियर के ही एक और नाटक हैमलेट पर फिल्म बनाई है। दूसरे मेकर्स की तरह विशाल भी जब किसी कहानी को फिल्म में परोसते है, तो उसमें कई बदलाव करते हैं। विशाल की यह फिल्म बेशक हैमलेट पर आधारित है, लेकिन फिल्म में नब्बे के दशक में कश्मीर घाटी में फैले आतंकवाद को अहम हिस्सा बनाया गया है।

कहानी: स्टडी के लिए हैदर (शाहिद कपूर) श्रीनगर स्थित अपने घर से दूर जाता है। इस बीच हैदर के डॉक्टर पिता (नरेंद्र झा) अचानक लापता हो जाते हैं। दरअसल, डॉक्टर साहब को सुरक्षा एजेंसियों के अधिकारी जांच के लिए ले जाते है। सुरक्षा एजेंसियों को शक है कि डॉक्टर साहब घाटी में सक्रिय एक आतंकी संगठन के लिए काम करते हैं। इसके बाद डॉक्टर साहब गायब हो जाते हैं। पिता की तलाश में हैदर घर लौटकर पिता की तलाश में लग जाता है। हैदर को पिता की तलाश में कई मुश्किलों से गुजरता है, जिसके चलते उसका मानसिक संतुलन बिगड़ने लगता है।

अपनी इस तलाश के दौरान हैदर को पता चलता है उसके पिता की रहस्यमयी हालात में मौत हो चुकी है। इसी बीच हैदर की अम्मी गजाला बेगम (तब्बू) और उसके चाचा खुर्रम (के. के. मेनन) निकाह करने वाले है, तो पहले से अपने पिता के हत्यारों से बदला लेने की फिराक में लगे हैदर के शक की सुई अपने चाचा खुर्रम और अपनी मां के रिश्तों का भेद जानने में टिक जाती है। हमारी हिंदी फिल्में बेशक किसी भी टॉपिक पर बने लेकिन हीरो-हिरोइन के रोमांस के बिना खत्म नहीं होतीं। इसलिए यहां भी अर्शियां ( श्रद्धा कपूर) मौजूद हैं, जो हैदर से प्यार करती हैं। बेशक श्रद्धा और हैदर पर फिल्माए सीन्स बेवजह फिल्म की लंबाई बढ़ाते हैं।

ऐक्टिंग: यकीनन हैदर का किरदार शाहिद कपूर के अब तक के फिल्मी करियर का सबसे बेहतरीन किरदार है। शाहिद ने स्टार्ट टु एंड कमाल की ऐक्टिंग की है। हैदर के इस किरदार को देखकर यही लगता है जैसे शाहिद इन दिनों पापा पंकज कपूर से ऐक्टिंग की कुछ टिप्स ले रहे हैं। शाहिद ने अपनी जीवंत ऐक्टिंग के दम पर हैदर के अंदर छिपे बेइंतहा गुस्से और हैदर के मानसिक संतुलन बिगड़ने के सीन्स को लाजवाब बना दिया है। तब्बू का किरदार भी कहानी का अहम हिस्सा है, लेकिन तब्बू इस किरदार में खुद को ढाल नहीं पाईं। अर्शिया के किरदार में श्रद्धा और खुर्रम के किरदार में के. के. मेनन ने बेहद मेहनत की है।

निर्देशन: लोकेशंस के सिलेक्शन और कैमरे पर विशाल की पहले सीन से आखिरी सीन तक अच्छी पकड़ है। कई दशक बाद विशाल ने सिनेमा के पर्दे पर कश्मीर की खूबसूरती को बेहतरीन ढंग से परोसा है। बर्फ से ढकी घाटी के कुछ सीन्स किसी हिंदी फिल्म में बरसों बाद नजर आए। वहीं फिल्म की शुरुआत धीमी है, और यही वजह है फिल्म स्टार्ट टु एंड दर्शकों की किसी भी क्लास को बांधने का दम नहीं रख पाती। यकीनन, शाहिद और के. के. मेनन से विशाल ने बेहतरीन काम लिया है। बेशक विशाल अपनी इस फिल्म को हैमलेट से जुड़ी कहते रहें, लेकिन विशाल ने फिल्म को ठेठ बॉलिवुड स्टाइल में बनाया है।

हमेशा की तरह इस बार भी उन्होंने कैमरे के साथ कई प्रयोग किए। फिल्म के कई सीन्स डॉर्क है तो कुछ सीन्स की चमक पूरे हॉल को जगमगा देती है। ना जाने क्यूं विशाल ने फिल्म को बेवजह कुछ ज्यादा ही खींच दिया। स्क्रीनप्ले बेहद कमजोर है। यही वजह है फिल्म के कई सीन्स जबरन ठूंसे गए लगते हैं।

संगीत: विशाल ने गुलजार के लिखे गानों को कश्मीरी माहौल में असरदार ढंग से पेश किया है। फिल्म के गानों का फिल्मांकन अच्छा बन पड़ा है, लेकिन हॉल से निकलने के बाद आपको शायद ही कोई गाना याद आए।

क्यों देखें: शाहिद कपूर की बेहतरीन परफॉर्मेंस के लिए जो इससे पहले किसी हिंदी फिल्म में दिखाई नहीं दी। फिल्म में बर्फ से ढकी कश्मीर घाटी का ऐसा फिल्मांकन है, जो आंखों को सुकून देता है। अगर विशाल एडिटिंग टेबल पर 20 मिनट की फिल्म पर कैंची चलाते तो फिल्म बांधे रखती, वहीं क्लाइमेक्स में बर्फ से ढके कब्रिस्तान में लंबा खूनी होली का सीन फैमिली क्लास और बच्चों को विचलित कर सकता है। 
