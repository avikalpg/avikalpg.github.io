बॉक्स आफिस पर पिछले कुछ अर्से से खेलों पर बनी फिल्मों ने अच्छा-खासा बिज़नस करने के साथ-साथ क्रिटिक्स से भी वाहवाही बटोर रही हैं। शायद यहीं वजह है इस साल खेलों पर बनी ज्यादा फिल्में रिलीज हुईं। आमिर खान स्टारर लगान के बाद चक दे इंडिया की कामयाबी से फिर शुरू हुआ खेलों पर बनी फिल्मों का सिलसिला अभी भी जारी है। इसी कड़ी में भाग मिल्खा भाग, मैरीकॉम के साथ-साथ अमोल गुप्ते की हवा-हवाई भी चर्चा में रही। इसी कड़ी में बदलापुर बॉयज़ का नंबर है। यंग डायरेक्टर शैलेश वर्मा ने कबड्डी जैसे ग्लैमर विहीन सब्जेक्ट पर फिल्म बनाई और इसमें इसमें सफल भी रहे। अफसोस यह है कि गांव की माटी से शुरू हुई कबड्डी आज दूसरे खेलों के मुकाबले काफी पीछे है, यहीं वजह है ग्लैमर नगरी के नामी मेकर्स क्रिकेट, हॉकी पर तो फिल्में बनाते हैं लेकिन कबड्डी पर फिल्म बनाने से कतराते हैं। ऐसे में सीमित साधनों और बॉक्स आफिस पर अनजान स्टारकास्ट को लेकर बनी इस फिल्म के प्रडयूसर की तारीफ करनी होगी, जिन्होंने बॉक्स ऑफिस का मोह छोड़ कर इस फिल्म को ठेठ ग्रामीण लोकेशन में शूट किया। वैसे, अगर इस फिल्म का बजट भी करोड़ों में होता और बदलापुर की टीम का कप्तान या कोच आमिर, शाहरुख की तर्ज पर इंडस्ट्री का कोई नामी स्टार होता तो यकीनन कबड्डी पर बनी यह फिल्म रिलीज़ से पहले ट्रेड में गरम हो चुकी होती। बदलापुर बॉयज़ तमिल फिल्म वेन्निला कबड्डी कझु पर बेस है जो बॉक्स ऑफिस पर कामयाबी का इतिहास रच चकी है।

कहानी: उतर प्रदेश के गांव बदलापुर के किसान बरसों से गांव के पास एक नहर की मांग करते आ रहे हैं। नहर की मांग को लेकर गांववाले सरपंच के साथ कलेक्टर से बार-बार मिले लेकिन कार्रवाही के नाम पर कुछ भी नहीं हुआ। नहर न होने की वजह से किसान अच्छी फसल नहीं कर पा रहे हैं और जमीन बंजर हो रही है। एकबार फिर गांव के कुछ लोग सरपंच के साथ कलेक्टर से मिलते हैं लेकिन इस बार भी जब उनकी मांग चीफ मिनिस्टर तक पहुंचाने का आश्वासन कलेक्टर से नहीं मिलता तो गांव का एक किसान इस मांग को लेकर आत्मदाह करने की धमकी देता है। कलेक्टर को नहीं लगता किसान ऐसा करेगा लेकिन चंद दिन बाद किसान गांव के चौराहे पर सबके सामने आत्मदाह कर लेता है। सारा गांव किसान की इस शहादत का सम्मान करने की बजाए उसे पागल करार देता है जो बेवजह जलकर मर गया। अब इसी किसान का बेटा विजय (निशान) अपने पिता के सपने को साकार करने का फैसला करता है। बदलापुर गांव के कुछ नकारा टाइप लड़कों ने कबड्डी की टीम तो बनाई हुई है लेकिन यह टीम हर बार हारती है, विजय को बचपन से कबड्डी खेलने का जुनून है लेकिन पिता की अचानक मौत के बाद विजय जमींदार के घर दिन रात काम करने की वजह से चाहकर भी कबड्डी नहीं खेल पाता, अगर कभी कबड्डी खेली तो जमींदार से जमकर पिटाई हुई। इन सबके बावजूद विजय का कबड्डी का जुनून बरकरार है। गांव के सालाना मेले में विजय की मुलाकात सपना (शरणया मोहन) से होती है। चंद मुलाकातों के बाद दोनों एक-दूसरे को चाहने लगते हैं। विजय अपने गांव की कबड्डी टीम में नहीं खेलता लेकिन हर बार टीम का एक्स्ट्रा खिलाड़ी जरूर बनता है। एक मैच के दौरान हालात बनते हैं टीम के कप्तान को न चाहकर भी विजय को टीम में शामिल करना पड़ता है। यहीं विजय के खेल पर कभी इंडियन कबड्डी टीम में खेल चुके और अब रेलवे टीम के कोच सुरजभान सिंह (अनु कपूर) की निगाहें पड़ती हैं, सूरजभान को लगता है विजय को अगर मौका मिले तो वह कबड्डी में अपना अलग मुकाम बना सकता है। गांव के मेले में भी बदलापुर की टीम हार जाती है। सारे गांव वाले टीम के सदस्यों को जमकर कोसते हैं। इसी बीच लखनऊ में कुश्ती की स्टेट लेबल कबड्डी प्रतियोगिता की खबर जब टीम को भी लगती है तो सभी अपनी इज्जत बढ़ाने के मकसद से लखनऊ जाते हैं। जहां इनकी मुलाकात एक बार सूरजभान सिंह से होती है जो मौजूदा विजेता रेलवे की टीम के कोच हैं। ऐन वक्त पर एक टीम के प्रतियोगिता में शामिल न होने की वजह से बदलापुर गांव की टीम को एंट्री मिलती है, कोच सूरजभान सिंह इस टीम को बदलापुर बॉयज़ टीम के नाम से प्रतियोगिता में शामिल करते हैं।

ऐक्टिंग: सूरजभान सिंह के किरदार में अनु कपूर ने गजब का अभिनय किया है। कबड्डी कोच के किरदार के लिए अनु ने अच्छाखासा होम वर्क किया जो फिल्म में नजर आता है। विजय के लीड किरदार में निशान ने कुश्ती की एबीसी सीखने के बाद ही अपने किरदार को निभाया यहीं वजह है बतौर कुश्ती खिलाड़ी अपनी पहचान छोड़ते है। साउथ की ऐक्ट्रेस शरणया मोहन के पास करने के लिए कुछ खास नहीं था, हां विजय की मां के रोल में किशोरी शाहाणे ने अपने किरदार को जीवंत कर दिखाया।

निर्देशन: शैलेश की तारीफ करनी होगी जिन्होंने सीमित साधनों के बीच फिल्म की कहानी को ऐसे असरदार ढंग से प्रस्तुत किया जो दर्शकों को अंत तक बांधे रखने का दम रखती है। कहानी की शुरुआत धीमी है, शुरुआती बीस मिनट की फिल्म ठहरी हुई सी है, लेकिन इंटरवल के बाद से आखिरी सीन तक फिल्म कहीं कमजोर नहीं पड़ती, वहीं फिल्म का क्लाइमैक्स अच्छा बन पड़ा है। बतौर डायरेक्टर शैलेश अगर कहानी के बीच बेवजह गानों का मोह और रोमांस का ट्रैक त्याग देते तो फिल्म की रफ्तार और बढ़ती।

संगीत: संगीत कहानी और माहौल के मुताबिक है, लेकिन ऐसा कोई गाना नहीं जो म्यूजिक लवर्स की कसौटी पर खरा उतर सके।

क्यों देंखे: अगर खेलों पर बनी फिल्में पसंद हैं तो इस फिल्म को मिस न करे। कबड्डी जैसे ग्लैमरविहीन खेल पर बनी यह फिल्म कबड्डी के माध्यम से युवा पीढ़ी को एक अच्छा मेसेज भी देती, अच्छा हो जेन एक्स और मल्टिप्लेक्स कल्चर तक कबड्डी की पहचान बनाने के लिए इस फिल्म को टैक्स फ्री किया जाए।
