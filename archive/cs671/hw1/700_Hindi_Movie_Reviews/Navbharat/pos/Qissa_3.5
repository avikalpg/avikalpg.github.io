अंतरराष्ट्रीय फिल्मोत्सव में हर किसी की वाहवाही बटोरने और क्रिटिक्स की टॉप रेटिंग हासिल करने के साथ ही अपने नाम अवॉर्ड हासिल कर चुकी है पंजाबी फिल्म 'किस्सा: द टेल ऑफ लोनली गोस्ट'। अगर आप सोच रहे हैं कि इस फिल्म को बनाने में प्रॉडक्शन कंपनी ने मोटा बजट खर्च किया है तो आपकी सोच गलत है। इंडस्ट्री के दो नामी स्टार्स को लेकर बनी इस फिल्म में डायरेक्टर अनूप सिंह ने फिल्म के किसी भी सीन को ओवर बजट नहीं होने दिया। अगर आपने कुछ साल पहले पाकिस्तान में बॉक्स आफिस पर कामयाबी का इतिहास रच चुकी फिल्म 'बोल' देखी है, तो किस्सा के कई सीन्स आपको उस फिल्म की याद दिलाएंगे ।

कहानी : भारत-पाक विभाजन के दौरान अपना सब कुछ गंवा कर एक बार फिर नई जिदंगी की चाह लिए अपनी फैमिली के साथ पंजाब पहुंचे अंबर सिंह (इरफान खान) पर बेस्ड है। अंबर सिंह के पास रब का दिया सबकुछ है, खूबसूरत पत्नी (टिस्का चोपडा) और तीन बेटियां हैं। बेशक अंबर सिंह अपनी बीवी और बेटियों की हर खुशी का पूरा ख्याल रखता है, लेकिन उसे बरसों से एक बेटे का इंतजार है, अंबर की पत्नी जब तीसरी बार प्रेंग्नेंट थी, तभी अंबर उसे लड़का होने की बात कहता है, लेकिन लड़के की बजाए लड़की पैदा होती है। चौथी बार भी लड़की ने ही जन्म लिया, लेकिन इस बार अंबर सिंह अपने दम पर विधि का विधान ही बदलने का फैसला कर लेता है। अंबर इस बार अपने घर में लड़का पैदा होने का जश्न मनाता है और बेटी की परवरिश बिल्कुल लड़के की तरह करता है। उसे ट्रक चलाने से लेकर बंदूक चलाना सीखाता है। अंबर उसका नाम कुंवर सिंह रखता है। अपने इस अनोखे बेटे की आंख का एक आंसू उसे पसंद नहीं। सब कुछ ठीक वैसे ही चल रहा होता है जैसा अंबर चाहता है, तभी न चाहते हुए भी उसे अपने गांव में रहने वाली लड़की नीली (राधिका दुग्गल) के साथ अपने इस खास बेटे कुंवर ( तिलोत्मा सोम) की शादी करने के लिए राजी होना पड़ता है। शादी के बाद पहली ही रात जब नीली को कुंवर की असलियत पता चलती है तो अंबर को अपने सपने टूटते नजर आते हैं।

ऐक्टिंग : अंबर सिंह के किरदार में इरफान खान अभिनय के शिखर पर नजर आते हैं, इरफान की खामोशी और उसकी बोलती आंखें उनके किरदार को जीवंत बनाते हैं। इस फिल्म में कुंवर का किरदार निभाने वाली तिलोत्मा सोम इस फिल्म के बाद रातों रात इंटरनैशनल स्टार बन चुकी हैं। हालांकि इससे पहले सोम मानसून वेडिंग में काम कर चुकी हैं, लेकिन किस्सा ...' में उनका किरदार आप बरसों तक नहीं भुला पाएंगे। फिल्म में टिस्का चोपड़ा, रसिका दुग्गल की ऐक्टिंग भी दमदार है।

डायरेक्शन : अनूप सिंह ने कहानी और किरदारों के साथ पूरा न्याय किया है, हर किरदार को उन्होंने जानदार बनाया है, बेशक फिल्म की गति इंटरवल से पहले बेहद धीमी है, लेकिन यह कहानी की डिमांड लगती है।

संगीत : फिल्म का संगीत माहौल पर फिट है।

क्यों देखें : अगर आप बॉलिवुड मसाला फिल्मों की भीड़ से दूर हटकर कोई अच्छी और लीक से हटकर बनी फिल्म देखना चाहते हैं, तो किस्सा आपको अपसेट नहीं करेगी, यकीनन एंटरटेनमेंट और फैमिली के साथ टाइमपास के लिए मूवी जाने वालों को फिल्म निराश कर सकती है। 
