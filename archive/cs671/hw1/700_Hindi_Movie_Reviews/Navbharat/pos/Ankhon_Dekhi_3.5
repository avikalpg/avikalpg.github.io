अक्सर हम कहते हैं, फिल्ममेकर को क्या हो गया! कुछ नया और बेहतर करने के बजाए, अब सब 100-200 करोड़ क्लब में अपना और अपनी फिल्म का नाम शामिल करने के लिए फिल्म बनाने में लगे हैं। बेशक इंडस्ट्री में ऐसे मेकर की गिनती ज्यादा है और इनकी बनी फिल्में मोटी कमाई भी कर रही हैं। दूसरी ओर, अगर कोई मेकर इस भीड़ से दूर होकर कुछ नया और लीक से हटकर करने की कोशिश करता है, तो मुनाफा कमाना तो दूर वह अपनी फिल्म की कास्ट भी वसूल नहीं पाता। इस शुक्रवार दो ऐसी फिल्में- 'लक्ष्मी' और 'आंखों देखी', रिलीज हुईं, जिन्हें समीक्षकों की जमकर वाहवाही मिलना तो तय है, लेकिन क्या यह फिल्में दर्शकों की उस क्लास तक पहुंच पाएंगी जो इन फिल्मों को देखना चाहते हैं? कहना मुश्किल है! जैसे-तैसे इन फिल्मों के मेकर्स ने अपने दमखम पर अपनी फिल्मों को सिल्वर स्क्रीन तक तो पहुंचा दिया, लेकिन दूर-दराज के इक्के-दुक्के महंगे मल्टिप्लेक्सों में भी एक दो शोज में रिलीज हुई इन बेहतरीन फिल्मों को सेक्सी रागिनी और भूत गैंग जैसी फिल्मों के सामने इस तरह चुपके-चुपके रिलीज होना ट्रेड ऐनालिस्ट बॉक्स ऑफिस पर अभी से घाटे का सौदा मान रहे है। इसे विडम्बना नहीं तो और क्या कहा जाएगा कि रजत कपूर की इसी फिल्म को साउथ एशियन इंटरनैशनल फिल्म फेस्टिवल में अच्छी प्रतिक्रियाएं मिलने के साथ बेस्ट फीचर फिल्म का ऑडियंस अवॉर्ड भी मिला।

कहानी: पुरानी दिल्ली की एक गली के एक छोटे से मकान में बाबू जी ( संजय मिश्रा) अपने भरे पूरे परिवार के साथ रहते हैं। इस परिवार में अम्मा (सीमा भार्गव), उनके दो बच्चे- रीटा और शम्मी, के साथ ऋषि चाचा (रजत कपूर) और लता चाची के साथ इनका एक बच्चा भी है। इस बड़ी सी फैमिली के लिए बस दो छोटे से कमरे और इनके बीच का एक दालान, यानी कुछ खाली जगह, ही है। बेशक, जगह काफी कम है, लेकिन इस तंग जगह में भी सभी कभी खुश नजर आते हैं, तो कभी झगड़ते भी हैं। इसी बीच बाबू जी की फैमिली को पता लगता है कि गली का एक लड़का अज्जू अक्सर रीटा के साथ नजर आता है। इसके बाद सभी अज्जू को सबक सिखाने की कसम खाते हैं, लेकिन हर वक्त अपनी बातों से दूसरों को मोह लेने की कला जानने वाले बाबू जी को लगता है अज्जू सच्चा और नेक है। बीच में ऐसा वक्त भी आ जाता है जब हर वक्त कुछ न कुछ बोलते नजर आने वाले बाबू जी चुप्पी साध लेते हैं। बाबू जी की जिद कुछ अजीब रहती है। अपने इसी जिद्दी स्वभाव के चलते बाबू जी कभी अपने बनाएं दांडी मार्च पर निकल पड़ते हैं, तो ज़ू पहुंचकर शेर की दहाड़ सुनकर खुद भी दहाड़ने की कोशिश करते हैं।

ऐक्टिंग: संजय मिश्रा, यानी बाबू जी, इस फिल्म की सबसे बड़ी यूएसपी हैं। यूं तो संजय इससे पहले भी कई बार अपनी ऐक्टिंग का लोहा मनवा चुके हैं, लेकिन इस बार वह ऐक्टिंग के शिखर पर नजर आते हैं। हां, रजत कपूर, सीमा भार्गव, बिजेंद्र काला, मनुऋषि चड्डा, माया, नमित दास, सहित फिल्म के हर स्टार ने अपनी ऐक्टिंग से किरदार को जीवंत करने का प्रयास किया है।

निर्देशन: रजत खुद बरसों से थिएटर से जुड़े हैं, यही वजह है इंडस्ट्री में आज भी वह एक वक्त में एक काम करते हैं। इस फिल्म को बनाने का प्लान रजत ने करीब आठ साल पहले किया था, लेकिन अब जब उनके ज़हन में अपनी स्क्रिप्ट के किरदारों के लिए ऐक्टर मिले, तभी उन्होंने इस प्रॉजेक्ट पर काम शुरू किया। बतौर डायरेक्टर उन्होंने अपनी स्क्रिप्ट के साथ न्याय किया है। हर कलाकार को उसके किरदार के मुताबिक अच्छी फुटेज दी है, तो कहानी की गति को कहीं थमने नहीं दिया। हां, फिल्म का क्लाइमैक्स कुछ थिएटरनुमा सा लगता है।

क्यों देखें: अगर आप यह सोच बैठे हैं कि बॉलिवुड में अच्छी फिल्में बननी बंद हो गई हैं, तो इस फिल्म को आप जरूर देखिए। छोटी सी साफ सुथरी कहानी होने के बावजूद फिल्म की रफ्तार सुस्त नहीं पड़ती। रजत कपूर ने इस फिल्म को स्टार्स का सहारा लेकर नहीं, बल्कि अपनी स्क्रिप्ट में फिट किरदारों के साथ बनाया है। 
