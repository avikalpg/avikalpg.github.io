बहती हवा के साथ चलने का दस्तूर ग्लैमर इंडस्ट्री में बरसों से है। बॉक्स ऑफिस पर जो बिकता है, उसे बनाकर बेचना इंडस्ट्री के मेकर्स को पसंद है। अब फिल्में बनाना जुनून नहीं बल्कि ज्यादा कमाई का जरिया बन गया है। ऐसे में इतनी साफ-सुथरी फिल्म बनाने की हिम्मत अगर कोई करे तो उसकी तारीफ करनी होगी। अभिषेक कपूर ने अपनी पिछली फिल्म 'रॉक ऑन' को मिली कामयाबी को झट कैश करने की बजाए चार साल बाद ऐसे सब्जेक्ट पर फिल्म बनाई जिसे दूसरे डायरेक्टर बनाने से कतराएं।

कहानी : गुजरात की पृष्ठभूमि से जुड़ी इस फिल्म की कहानी गोविंद (राज कुमार यादव), इशान (सुशांत सिंह राजपूत), ओमी (अमित साध) की है। इन सभी के सपने बेशक एक-दूसरे से जुदा हैं, लेकिन सपने कभी इनकी दोस्ती पर हावी नहीं हो पाते। इशान को क्रिकेट का ऐसा जुनून है कि किसी भी सूरत में अपनी क्रिकेट अकैडमी बनाना चाहता है। गोविंद का सपना ज्यादा कमाई करने का है। ओमी को अपने दोस्तों का साथ हर सूरत में पसंद है। इशान और गोविंद आसपास के बच्चों को लेकर क्रिकेट अकैडमी और स्पोर्ट्स के सामान की शॉपिंग करते हैं। इस काम में ओमी भी उनकी मदद करता है। लेकिन, हालात कुछ ऐसे बदलते हैं कि ओमी और इशान के बीच दूरियां बन जाती हैं।

इशान को अपनी बस्ती से सटे एक मुस्लिम बहुल इलाके में रहने वाले अली (दिग्विजय देशमुख) में टैलंट नजर आता है और वह उसे ट्रेंड करने का फैसला करता है। इसी बीच गोधरा में हुई घटना में ओमी के माता-पिता भी मारे जाते हैं। गोधरा में हुई घटना के बाद गुजरात के कई शहर सांप्रदायिक दंगों की चपेट में आ जाते हैं। इशान और गोविंद अली को बचाने के लिए उसकी बस्ती में पहुंचते हैं, जहां दंगाइयों ने पूरी बस्ती को घेरा हुआ है। ओमी भी हाथ में तलवार लिए इन दंगाइयों की भीड़ का नेतृत्व कर रहा है।

ऐक्टिंग: तीन किरदारों पर घूमती इस कहानी के सभी किरदारों ने अपनी बेहतरीन ऐक्टिंग से प्रभावित किया है, लेकिन इशान के किरदार में सुशांत बेहतरीन रहे। राज कुमार यादव ठेठ गुजराती कंजूस मानुस लगे तो अमित साध का किरदार कहीं सिमटकर रह गया। दोस्ती, राजनीति और क्रिकेट पर टिकी इस कहानी में अमृता पुरी को कुछ ज्यादा करने का मौका नहीं मिला।

डायरेक्शन: अभिषेक ने फिल्म के हर सीन और किरदारों को रचने में जबर्दस्त मेहनत की है। गुजरात की लोकेशन में शूट इस पूरी फिल्म के हर प्लॉट में अभिषेक अपनी छाप छोड़ने में कामयाब रहे। इंटरवल के बाद फिल्म की स्पीड थम-सी जाती है। अभिषेक ने फिल्म के तीनों अहम किरदारों से बेहतरीन काम लिया तो वहीं यंग क्रिकेटर अली जैसे छोटे से किरदार को भी क्लाइमेक्स का अहम हिस्सा बना दिया।

संगीत: स्वानंद किरकिरे के दिल को छूते और ताजगी का अहसास कराते गीतों को अमित त्रिवेदी ने बेहतरीन संगीत दिया है। वेस्टर्न म्यूजिक के शोरशराबे के बीच इस फिल्म का संगीत बेशक उन म्यूजिक लवर्स को ताजगी का अहसास कराएगा जो संगीत में कुछ अच्छे एक्सपेरिमेंट चाहते हैं।

क्यों देखें: अगर लीक से हटकर बनी अच्छी साफ-सुथरी फिल्में पसंद हैं तो यह फिल्म आपके लिए है। दोस्ती, क्रिकेट और राजनीति के बीच दंगों की आग में झुलसते निर्दोषों का दर्द का अहसास इस फिल्म में कर सकते हैं। टोटली मसाला, ऐक्शन, हॉट फिल्मों के शौकीनों को शायद फिल्म पसंद न आए। 
