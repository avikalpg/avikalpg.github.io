कंगना की तारीफ करनी होगी कि उन्होंने अपनी इस फिल्म के प्रमोशन के वक्त ही साफ कर दिया था कि उनकी इस फिल्म में फैमिली क्लास और साफ सुथरी, मसाला फिल्मों के शौकीनों के लिए कुछ खास नहीं है। यकीनन, इस फिल्म में वह टाइटल की तर्ज पर गोलियों की बौछार करती नजर आती हैं। चंबल की पृष्ठभूमि पर बनी इस फिल्म में बेशक आपको घोड़ों पर गोलियों की बौछार करते डाकू नजर नहीं आएंगे, लेकिन कारों और जीपों पर सवार होकर गुंडों की फौज गोलियां चलाती नजर आती है।

कंगना ने अपनी पिछली फिल्म से कुछ अलग हटकर इस फिल्म में अपनी क्वीन और तनु वेड्स मनु की इमेज को खत्म करने अच्छी कोशिश की है। इस फिल्म की लीड किरदार अलका सिंह को पहले से कुछ बोल्ड दिखाया गया है। 'बुलेट राजा' की शूटिंग के दौरान इस फिल्म के प्रड्यूसर तिग्मांशु धूलिया ने सेट पर पहुंचीं करीना कपूर को इस किरदार के लिए अप्रोच किया, लेकिन करीना ने इस रोल से कन्नी काट ली। ऐसे में कंगना ने जब इस बोल्ड किरदार को साइन किया तभी से कुछ अलग स्टाइल से करने की प्लानिंग शुरू की दी। ग्वालियर, मुरैना और आगरा के आसपास की लोकेशन पर शूट हुई इस फिल्म में अपने किरदार के लिए कंगना ने वहीं की बोली और स्टाइल को कॉपी करने की अच्छी कोशिश भी की।

न जाने क्यूं डायरेक्टर साई कबीर ने रिवॉल्वर रानी को इटली से कुछ ज्यादा ही प्रभावित दिखाया है। फिल्म की शुरुआत में रिवॉल्वर रानी अपने टॉय बॉय वीर दास को अपनी ड्रेस दिखाते हुए कहती है कि यहां अच्छी पोशाक नहीं मिलती, सो हम अपनी पोशाक इटली से मंगवाते हैं। फिल्म के क्लाइमेक्स में रानी शादी के बाद इटली के वेनिस शहर में बसने की इच्छा जताते हुए कहती है कि उसने वहां जाने के लिए मोटी रकम का भी इंतजाम कर लिया है। यकीनन, फिल्म के ज्यादातर संवाद बोल्ड हैं तो कुछ संवाद डबल मीनिंग भी हैं। वहीं रिवॉल्वर रानी का खौफ कुछ ऐसा दिखाया गया है कि पुलिस के आला अफसर उसके सामने हाथ बांधे रहते हैं और वह सरेआम थाने के प्रांगण में गोलियों की बौछार करती रहती है।

कहानी: अलका सिंह उर्फ रिवॉल्वर रानी ( कंगना राणावत) का अपने इलाके में ऐसा खौफ है कि उसके सामने कोई जुबान खोलने की हिम्मत नहीं कर सकता। चंबल से सटे मुरैना में अलका सिंह अपने मामा बल्ली (पीयूष मिश्रा) के दम और उनके इशारे पर अपनी राजनीति और दहशत की दुकान चलाती है। बचपन में अलका के साथ ऐसा कुछ हुआ कि उसका स्वभाव कुछ ज्यादा ही हिसंक हो जाता है। अलका खूबसूरत नहीं हैं। सांवली, गुस्सैल, बेहद मूडी अलका जब मुंबई जाकर ऐक्टर बनने का सपना देख रहे स्ट्रगलर रोहन कपूर (वीर दास) से मिलती है तो उससे प्यार कर बैठती है। अलका बेहद शक्की है। इसी शक के चलते उसने अपने पति को कुछ साल पहले गोलियों से भून दिया था। सो, इस बार अलका रोहन कपूर को किसी भी सूरत में खोने को तैयार नहीं। उसका मामा बल्ली अगले चुनाव में उदयभान तोमर (जाकिर हुसैन) को किसी भी सूरत में हराना चाहता है।

उदयभान तोमर ने पिछले चुनाव में अलका सिंह को हराया और स्टेट में मिनिस्टर बन बैठा। सो, बल्ली इस बार उदयभान तोमर को हराना चाहता है, बल्ली जानता है उसके इस सपने को सिर्फ अलका ही पूरा कर सकती है। लंबे अर्से से अलका खुद को बांझ समझती है क्योंकि डॉक्टरों और मामा ने उसे यही बता रखा है। इस बीच अलका और रोहन के बीच शारीरिक रिश्ते बनते हैं और उसे पता चलता है कि उसके पेट में रोहन का बच्चा है। यहीं से रिवॉल्वर रॉनी की सोच में बदलाव शुरू होता है । अब वह गोलियों और दहशत की राजनीति छोड़कर अपने होने वाले बच्चे और रोहन के लिए जीना चाहती है। दूसरी ओर, रोहन इस रिश्ते से जरा भी खुश नहीं है। उसे लगता है कि उसका मुंबई जाकर ऐक्टर बनने का उसका सपना अधूरा ही रह जाएगा। बल्ली मामा को डर है कि अलका अगर मां बनती है तो वह चुनाव के मैदान से हट सकती है।

ऐक्टिंग: क्वीन के बाद कंगना ने एक बार फिर खुद को बेहतर साबित किया है। यकीनन, अलका सिंह के किरदार को कंगना ने जिस बेबाक अंदाज में पर्दे पर जीवंत कर दिखाया है, ऐसा इंडस्ट्री की अन्य ऐक्ट्रेस कम ही कर पातीं। कंगना का फेस एक्सप्रेशन, उनकी डायलॉग डिलीवरी और कृष-3 के बाद एकबार फिर उनके ऐक्शन, स्टंट सीन लाजवाब हैं। वीर दास अपने रोल में फिट रहे। पीयूष मिश्रा और जाकिर हुसैन का जवाब नहीं। यूं तो हर कलाकार अपने किरदार में फिट है, लेकिन कंगना हर किसी पर भारी नजर आती हैं।

डायरेक्शन: साई कबीर ने फिल्म की रफ्तार कहीं कम नहीं होने दी। स्क्रिप्ट पर उनकी पकड़ है। चंबल की लोकेशन और आसपास के माहौल को कबीर ने अच्छे ढंग से पर्दे पर उतारा है। वहीं, न जाने क्यूं, साई बेवजह कंगना के किरदार को कुछ ज्यादा ही बोल्ड करने में लगे रहे। बेशक फिल्म को सेंसर से यूए प्रमाण पत्र मिला है, लेकिन फिल्म में हिंसा और सेक्स सीन्स की भरमार है। कुछ डबल मीनिंग डायलॉग्स भी हैं, जिनसे बचा जा सकता था।

संगीत: संगीत फिल्म के माहौल पर फिट है। सभी गानों का फिल्मांकन अच्छा है लेकिन ऐसा कोई गाना नहीं है जो हॉल से बाहर आने के बाद याद रह पाए।

क्यों देंखे : अगर कंगना के फैन हैं तो इस फिल्म को मिस न करें। क्वीन के बाद एकबार फिर कंगना ने खुद को बेहतरीन साबित किया। चंबल की लोकेशन, गोलियों की बौछार में राजनीति की दुकानें और एक ऐसी अधूरी लव स्टोरी जहां हर कदम पर सिर्फ धोखा है। अगर आप कुछ नया देखने के शौकीन हैं तो अपसेट नहीं होंगे। वहीं, साफ सुथरी और एंटरटेनिंग मसाला फिल्मों के शौकीन 'रिवॉल्वर रानी' से ना ही मिले।
