फिल्म 'जल' करीब 17 साल बाद प्रतिष्ठित बुसान फिल्म फेस्टिवल के लिए चुनी गई भारतीय फिल्म है, जो अपनी रिलीज से पहले ही कई फिल्म फेस्टिवल्स में धमाल मचा चुकी है। यकीनन, बॉक्स ऑफिस का मोह पूरी तरह से त्यागकर निर्देशक गिरीश मलिक ने करीब ढाई साल की जबर्दस्त मेहनत और लंबी रिसर्च के बाद इस फिल्म को बनाया है। गुजरात की सीमा से सटे रण और कच्छ के कई ऐसे इलाकों में मलिक ने पचास डिग्री तापमान के बीच इस फिल्म की शूटिंग की, जहां इससे पहले इंडस्ट्री का कोई मेकर नहीं गया। शायद यही वजह है इस जबर्दस्त मेहनत के बाद अब 'जल' की पूरी टीम को लगता है इस साल 'जल' भी ऑस्कर का सफर तय करेगी और अवॉर्ड लेकर लौटेगी। खैर, यह आने वाले कल की बात है। लेकिन 'जल' दर्शकों की उस क्लास के लिए है, जो हॉल में सिर्फ एंटरटेनमेंट के लिए नहीं जाते। इस क्लास के दर्शकों की कसौटी पर फिल्म कुछ खरी उतर सकती है।

कहानी: गुजरात के बंजर और नमक से भरे रण कच्छ के इलाके से एक गांव से सटी झील के पास हर साल आने वाले अप्रवासी पक्षियों की मौत से बेशक गांव वालों को कुछ ज्यादा लेना-देना नहीं है। हर साल लगातार मर रहे इन पक्षियों की बढ़ती तादाद देखने के बाद गांव में एक विदेशी महिला मेमसाहब (साइदा जूल्स) इन पक्षियों की मौत पर शोध करने आती है। मेमसाहब के साथ लोकल गाइड रामखिलारी (यशपाल शर्मा) है, जो टूटी-फूटी अंग्रेजी बोल-समझ लेता है। रामखिलारी का असली काम मेमसाहब के प्रॉजेक्ट में मदद करने के लिए ग्रामीणों को समझाना और उन्हें पक्षियों के पीने के लिए पानी की तलाश करने में मेमसाहब की मदद करना है। मेमसाहब को रिसर्च के बाद पता चलता है, समुंदर पार करते समय इन अप्रवासी पक्षियों के पंखों में नमक चिपक जाता है, जिस वजह से यहां आकर पक्षियों और उनके बच्चों की मौत हो जाती है। मेमसाहब और उनकी टीम इन पक्षियों को बचाने के लिए गांववालों की मदद से झील बनाने का फैसला करती है। गांव के सरपंच मेमसाहब से नाराज हैं। उन्हें लगता है जब गांव में ग्रामीणों के पीने तक का पानी नहीं है, तो मेमसाहब को पक्षियों की प्यास की ज्यादा चिंता है।

इस कहानी के साथ-साथ फिल्म में दूसरी कहानी भी चलती है, जिसमें पीने के पानी को लेकर दो गांवों की बरसों पुरानी आपसी रंजिश के बीच पनपती प्रेम कहानी भी है। बक्का (पूरब कोहली) को गांववाले पानी का देवता मानते हैं। बक्का दुश्मन गांव की लड़की (कीर्ति कुल्हारी) से प्यार करता है। गांववालों को भरोसा है बक्का जहां कहेगा, वहीं पर पानी मिलेगा। गांववालों के इस विश्वास को देखकर मेमसाहब भी पानी की तलाश में बक्का की मदद लेने का फैसला करती है।

ऐक्टिंग: लीड किरदार बक्का के रोल में पूरब कोहली ने अपने रोल को दमदार बनाने के लिए अच्छी खासी मेहनत की है। कई रशियन और जर्मन फिल्में कर चुकीं साइदा जूल्स, मेमसाहब, के रोल में फिट हैं। लोकल गाइड के रोल में यशपाल खूब जमे हैं। मुकुल देव को इस बार भी कुछ नया करने को नहीं मिला। तनिष्का चटर्जी, कीर्ति, कुल्हारी, रवि गौसाई, राहुल सिंह और रसिका त्यागी भी फिट रहे हैं। फिल्म की लीड ऐक्ट्रेस कीर्ति कुल्हारी की डायलॉग डिलिवरी और उनका स्टाइल गजब है।

निर्देशक: गिरीश मलिक ने यकीनन ऐसे सब्जेक्ट पर फिल्म बनाने का साहस किया, जिस पर इंडस्ट्री के दिग्गज कभी सोच तक नहीं सकते। वहीं, उन्होंने विपरीत परिस्थितियों में अपनी फिल्म के सभी किरदारों से बेहतरीन काम लिया, इसके बावजूद 'जल' हर क्लास की फिल्म नहीं बन पाई। फिल्म की शुरुआत बेहद धीमी है, तो कई बार फिल्म देखते हुए लगता है जैसे कोई डॉक्यूमेंट्री देख रहे हों।

क्यों देखें: अगर कुछ नया और लीक से हटकर देखना का शौक है, तो 'जल' आपको पसंद आएगी। मसाला, एंटरटेनमेंट, कॉमिडी, ऐक्शन के शौकीनों को यह 'जल' यकीनन खारा लगेगा। 
