अनुराग कश्यप एक खास और अलग क्लास के लिए फिल्में बनाने वाले मेकर्स में से हैं। बेशक पिछले एक-दो सालों में अनुराग पर भी दनादन फिल्में बनाने का जुनून सवार हुआ और बतौर निर्माता उनका नाम लव-शव ते चिकन खुराना जैसी कई फिल्मों के साथ भी जुड़ा। शायद यही वजह रही इस बार अनुराग लंबे अर्से बाद अपनी नई फिल्म के साथ नजर आए।

बतौर निर्देशक अनुराग को शायद पहले से यह आभास था कि उनकी यह डॉर्क टाइप की आम मुंबइया सिनेमा से कोसो दूर बनी यह फिल्म मसाला फिल्मों के शौकीनों के साथ फैमिली क्लास के लिए नहीं है, इसीलिए तो इन दिनों जब बॉक्स आफिस पर पीके का नाम डंका बज रहा है, अनुराग ने ऐसे में अपनी इस फिल्म को चुनिंदा थिएटरों पर रिलीज किया है।

वैसे अनुराग की यह फिल्म पिछले साल कांस फिल्म फेस्टिवल में खूब सराही गई और इसी साल न्यू यॉर्क इंडियन फिल्म फेस्टिवल में भी फिल्म को खूब तारीफ मिली। पिछले दिनों एक इवेंट में निर्देशक अनुराग कश्यप से मेरी मुलाकात हुई तो उनकी इस फिल्म के बारे में पूछा तो उन्होंने बस इतना ही कहा विदेश में तो खूब तारीफें मिली लेकिन मुझे इंतजार है कि अपने देश के दर्शकों की प्रतिक्रिया का जानने का। बेशक अनुराग ने माना अग्ली एक इमोशनल और डार्क टाइप की फ़िल्म है।

कहानी: मुंबई पुलिस में एसीपी शौमिक बोस (रोनित रॉय) ने शालिनी (तेजस्विनी कोल्हापुरे) से शादी की है। वैसे शौमिक को शालिनी पर शुरू से अपनी बीवी पर शक है, यही वजह है कि शालिनी का मोबाइल उसने सर्विलांस पर लगा रखा है। कुछ साल पहले शालिनी ने घर वालों की मर्जी के खिलाफ स्ट्रगलिंग ऐक्टर राहुल कपूर (राहुल भट्ट) से लव मैरिज की थी। राहुल लंबे अर्से से बॉलिवुड में अपनी पहचान बनाने के लिए स्ट्रगल कर रहा है, लेकिन कामयाबी नहीं मिल रही है। शालिनी और राहुल की करीब दस साल की बेटी कली (अंशिका श्रीवास्तव) है। लंबे अर्से से स्ट्रगल करते करते राहुल अपसेट रहने लगा, यही वजह थी कि शालिनी और राहुल के बीच रोज छोटी-छोटी बात पर झगड़ा होता रहता था। राहुल ने जब शालिनी पर हाथ उठाना भी शुरू कर दिया तो दोनों के बीच तलाक हो गया।

शालिनी अब एसीपी शौमिक के साथ रहती है और शौमिक कली का अब सौतेला पिता बन चुका है। कोर्ट ने राहुल को अपनी बेटी कली से हर शनिवार मिलने की छूट दी हुई है। इस शनिवार राहुल जब अपनी बेटी कली को लेकर अपने दोस्त कास्टिंग डायरेक्टर के घर आता है, इसी बीच नीचे कार में बैठी कली का अपहरण हो जाता है। दूसरी ओर शौमिक को शक है राहुल ने ही अपनी बेटी का अपहरण किया है। दिन भर शराब के नशे में धुत रहने वाली शालिनी को भी यही लगता है कि राहुल ने ही अपनी बेटी का अपहरण किया है।

ऐक्टिंग: एसीपी शौनित बोस के किरदार में रोनित रॉय ने बेहतरीन काम किया है। गुस्सैल एसीपी के रोल में रोनित ने हर सीन में अपनी छाप छोड़ी है। स्ट्रगलर ऐक्टर के रोल में राहुल भट्ट खूब जमे हैं। अपनी अलग दुनिया में हर वक्त शराब के नशे में जी रही शालिनी के किरदार में तेजस्विनी कोल्हापुरे परफेक्ट हैं। शालिनी की बेस्ट फ्रेंड बनी आइटम डांसर राखी के रोल में सुरवीन चावला ओर इंस्पेक्टर जाधव के रोल में गिरीश कुलकर्णी बस ठीकठाक रहे।

डायरेक्शन : अग्ली पूरी तरह से अनुराग की फिल्म है। गैंग्स ऑफ वासेपुर के लंबे अर्से बाद अनुराग ने अपनी स्टाइल की ऐसी फिल्म बनाई है जिसकी उम्मीद उनके फैंस करते है। फिल्म की रफ्तार दर्शकों को कहानी और किरदारों के साथ बांधकर रखती है। स्क्रिप्ट की डिमांड के मुताबिक अनुराग ने कई बोल्ड सीन्स के साथ ऐसे हिंसात्मक सीन्स को भी फिल्म का हिस्सा बनाया, जिनसे बचा जा सकता था।

क्यों देखें: अगर कुछ नया और अलग देखने के शौकीन है तो फिल्म देखी जा सकती है। अनुराग कश्यप स्टाइल की फिल्मों के शौकीन है तो अपसेट नहीं होंगे वहीं साफ सुथरी, मसाला, कॉमिडी फिल्मों के शौकीन है तो टोटली अपसेट होंगे।
