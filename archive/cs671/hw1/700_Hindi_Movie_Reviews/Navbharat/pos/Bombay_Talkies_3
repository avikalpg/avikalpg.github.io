इंडस्ट्री के चार नामी डायरेक्टरों द्वारा निर्देशित इस फिल्म को इंडियन सिनेमा के सौ साल पूरे होने पर समर्पित किया गया है। प्रॉडक्शन कंपनी ने इस फिल्म को ठीक उसी दिन रिलीज किया, जिस दिन इंडियन सिनेमा अपना सौंवा बर्थडे मना रहा है। हिंदी और अंग्रेजी में एकसाथ बनी इस फिल्म की एक खासियत फिल्म में चार अलग-अलग टाइप की शॉर्ट स्टोरीज़ को इंडस्ट्री के टॉप डायरेक्टरों द्वारा निर्देशित करना है। बता दें, यह पहली ऐसी फिल्म नहीं है जिसके साथ कई डायरेक्टरों का नाम जुड़ा हो या एक फिल्म में कई कहानियों को एकसाथ पेश किया गया हो। इससे पहले राम गोपाल वर्मा और संजय गुप्ता ऐसी फिल्में बना चुके हैं। फिल्म की दूसरी खासियत फिल्म में इंडस्ट्री के लगभग दो दर्जन से ज्यादा स्टार पर फिल्माया आइटम सॉन्ग कहा जा रहा है। याद रहे, इससे पहले भी मनमोहन देसाई अपनी मेगा बजट फिल्म 'नसीब' और किंग खान की फिल्म 'ओम शांति ओम' के आइटम सॉन्ग में इंडस्ट्री के कई नामचीन स्टार्स एकसाथ नजर आ चुके हैं। इस फिल्म की चारों कहानियों में सोच, इच्छा, खुशी, दर्द, सपने, चाहत, लव और गम के एहसास को यंग डायरेक्टरों ने अपने अंदाज में पेश किया है। सिर्फ चार अलग- अलग कहानियों और इंडस्ट्री के टॉप स्टार्स के साथ आइटम सॉन्ग शूट करने के चलते फिल्म को इंडियन सिनेमा के सौंवें साल पर समर्पित फिल्म साबित करना समझ से परे है। इंडियन सिनेमा के सौंवें साल पर समर्पित फिल्म में भी फिल्म इंडस्ट्री के दिग्गज दिलीप कुमार, मनोज कुमार, जितेंद्र, धर्मेंद्र, वहीदा रहमान, माला सिन्हा, नंदा, आशा पारिख, हेलन जैसी कई दूसरी नामचीन हस्तियों को नजरअंदाज करना समझ से परे है, जिन्होंने इंडियन सिनेमा को नई पहचान दिलाई।

कहानी: फिल्म में चार अलग-अलग कहानियां हैं। करन जौहर निर्देशित फिल्म की कहानी एक शहरी कपल रानी मुखर्जी और रणदीप हुड्डा की है। इनकी मैरिज लाइफ खुशहाल है। एक दिन पत्नी की मुलाकात ऑफिस में एक नए सहकर्मी साकिब सलीम से होती है, इनकी कुछ मुलाकातों के बाद इस यंग कपल की जिंदगी में सबकुछ बदलने लगता है। दिबाकर बनर्जी ने अपनी फिल्म कोलकाता के एक राइटर की लिखी लघु कहानी पर बनाई है। दिबाकर को यह कहानी इतनी पसंद आई कि उन्होंने इस पर फिल्म बनाने के राइट्स हासिल करने के लिए कोलकाता के कई चक्कर लगाए। यह फिल्म एक ऐसे नाकाम कलाकार नवाजुद्दीन सिद्दीकी की है, जो अपने पिता की मौत के बाद अपनी लाइफ और करियर को सही ट्रैक पर लाने की कोशिश में लग जाता है। जोया अख्तर के निर्देशन में बनी फिल्म नमन जैन पर केंद्रित है। नमन का सपना बॉलिवुड और डांस है। वहीं उसके पिता रणवीर शौरी अपने बेटे को नामी स्पोर्ट्समैन बनाना चाहते हैं। पिता चाहते हैं कि उनका बेटा एक दिन क्रिकेट या फुटबॉल में अपना नाम रोशन करे। अनुराग कश्यप की फिल्म इलाहाबाद से मुंबई आए एक युवक की है, जो सुपरस्टार अमिताभ बच्चन के बंगले 'प्रतीक्षा' पर पहुंचा है। सुपर स्टार के इंतजार में उनके घर के बाहर बैठे इस युवक का सपना उन्हें अपने घर का बना मुरब्बा पेश करना है, जो वास्तव में उसके पिता का सपना है। अपने पिता के इसी सपने को साकार करने युवक इलाहाबाद से आया है, जो 'प्रतीक्षा' पर ही साकार हो सकता है।

डायरेक्शन: इंडस्ट्री में अपनी पहचान बना चुके इन यंग डायरेक्टर्स की इन फिल्मों में ताजगी और सब्जेक्ट में नयापन है। हर कहानी अपने पीछे एक मेसेज छोड़ जाती है। ऐसे में करन, अनुराग, जोया और दिबाकर सभी दर्शकों के जेहन में अपनी खास पहचान छोड़ने में कामयाब हैं।

ऐक्टिंग: रानी मुखर्जी, नवाजुद्दीन सिद्दीकी, रणवीर शौरी, नमन जैन, साकिब सलीम, सदाशिव अमरापुरकर, सुधीर पांडे और विनीत कुमार यादव हर किसी ने अपने किरदार को जीवंत बनाने में कोई कसर नहीं छोड़ी।

संगीत: इंडस्ट्री के टॉप स्टार्स के साथ बेहतरीन आइटम नंबर के अलावा फिल्म में सदाबहार गानों 'लग जा गले', 'अजीब दास्तां है ये, कहां शुरू कहां खत्म' को सुनना सुखद एहसास है।

क्यों देखें: लीक से हटकर बनी यह फिल्म उन दर्शकों की कसौटी पर खरी उतर सकती है जो कुछ नया देखना चाहते हैं। चार नामचीन डायरेक्टर्स की कला एक फिल्म में एक टिकट खरीदकर देखना घाटे का सौदा नहीं है। वहीं, सिर्फ चालू मसाला, बेसिरपैर की कॉमिडी और ऐक्शन फिल्मों के शौकीन इस टॉकीज में जाकर शायद संतुष्ट न हो पाएं।
