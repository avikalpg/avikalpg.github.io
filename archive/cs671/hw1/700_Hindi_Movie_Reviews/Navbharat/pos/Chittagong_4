बिकाऊ मसालों को अपने थिएटरों पर परोसने में लगे सिनेमा मालिक ऐसी बेहतरीन फिल्मों से बचते हैं, जो आज की युवा पीढ़ी को अपने गौरवमयी इतिहास से रूबरू कराती है। वरना, देश की आजादी की जंग पर बनी इस बेहतरीन फिल्म को कमाई का मोह छोड़कर कुछ शो में जरूर दिखाते। चटगांव (अब बांग्लादेश में) में लड़ी गई आजादी की लड़ाई कुछ अलग थी, जिसमें स्कूल के बच्चे और युवक शहीद हुए। बेशक, इतिहास में इंटरेस्ट रखने वालों की कसौटी पर यह फिल्म सौ फीसदी खरी उतर पाएगी। लेकिन इसे देखने के लिए उन्हें काफी मशक्कत करनी पड़ सकती है, क्योंकि इस हफ्ते रिलीज़ हुई आधा दर्जन से ज्यादा फिल्मों की भीड़ में ऐसी बेहतरीन फिल्म गुम होकर रह गई है। वैसे, इसी सब्जेक्ट पर डायरेक्टर आशुतोष गोवारिकर ने अभिषेक बच्चन और दीपिका पादुकोण जैसे नामी स्टार्स के साथ 'खेले हम जी जान से' बनाई थी, लेकिन आशुतोष उसे असरदार ढंग से पेश नहीं कर पाए।
कहानी : सूर्या सेन (मनोज बाजपेयी) ब्रिटिश राज के खिलाफ गांव वालों को एकजुट करने में लगा है। सूर्या की अंग्रेजों के खिलाफ लड़ने वाली सेना के ज्यादातर मेंबर 14 से 18 साल के युवक हैं। सूर्या ने अपनी इसी सेना के दम पर अंग्रेजों की छावनी पर कब्जा किया। ये सभी युवा किसी न किसी वजह से सूर्या की सेना में शामिल हुए, लेकिन इनमें झुनकू रॉय (देलजाद हिवाले) दूसरे युवकों से बिल्कुल अलग था। संभ्रात परिवार का झुनकू थोड़े ही टाइम में सेना का सबसे बहादुर जांबाज और सूर्या का चहेता बन गया। चटगांव में अंग्रेजी शासन के खिलाफ सूर्या और झुनकू की शुरू की गई यह जंग बेशक नाकामयाब रही और इसमें कई युवक शहीद हुए, लेकिन इस बलिदान के बाद चटगांव में लड़ी गई आजादी की जंग लगातार आगे बढ़ती गई।

ऐक्टिंग : चटगांव संघर्ष की कहानी झुनकू रॉय के इर्दगिर्द घूमती है। झुनकू के किरदार में देलजाद हियाले का अभिनय शानदार है। मनोज बाजपेयी, नवाजुद्दीन सिद्दीकी, राज कुमार यादव, बैरी जॉन जैसे बेहतरीन कलाकारों की मौजूदगी के बीच देलजाद अपनी अलग पहचान बनाने में पूरी तरह से कामयाब रहे हैं।
डायरेक्शन : डायरेक्टर बेदब्रत की जितनी तारीफ की जाए कम है, जिन्होंने आजादी के लिए बच्चों और युवकों के संघर्ष को पूरी रिसर्च के बाद पर्दे पर उतारा। बेशक कसी हुई और लाजवाब स्क्रिप्ट ने उनके काम को काफी हद तक आसान बना दिया।
क्यों देखें : बेहतरीन अदाकारी, बेहतरीन निर्देशन, लंबी रिसर्च के बाद तथ्यों के आधार पर बनी यह फिल्म एक मस्ट वॉच फिल्म है। अफसोस है कि स्वतंत्रता संग्राम की इस अनकही कहानी को सरकार ने टैक्स में छूट नहीं दी, तो वहीं सिनेमा मालिकों ने थिएटर नहीं दिए। फिर भी अगर मुमकिन हो तो इस फिल्म को देखें। 
