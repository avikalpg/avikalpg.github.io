लीक से हटकर कम बजट और अपने बजट में फिट स्टार्स को लेकर बॉक्स ऑफिस पर कई हिट फिल्में बना चुके डायरेक्टर तिग्मांशु ने इस बार बडा दांव खेला है। कभी जिमी शेरगिल को लीड किरदार में लेकर 'हासिल' बना चुके धूलिया की पिछली लगभग सभी फिल्में बॉक्स ऑफिस पर अपनी कॉस्ट निकालने के साथ दर्शकों और समीक्षकों की कसौटी पर भी खरी उतरीं। धूलिया की पिछली कई फिल्मों में उनके दो चहेते स्टार्स इरफान खान और जिमी हर बार नजर आए लेकिन इस बार डायरेक्टर साहब ने जब बडा दांव खेला तो अपने एक चहेते स्टार इरफान खान को इस प्रॉजेक्ट से बाहर रखा। इस बार इरफान की जगह सैफ अली खान हैं। शायद प्रॉडक्शन कंपनी और खुद धूलिया को 'ओंकारा' में छोटे नवाब द्वारा निभाया लंगड़ा त्यागी का किरदार ऐसा पंसद आया कि बुलेट राजा के राजा मिश्रा के किरदार के लिए स्टार का सिलेक्शन करने की बारी आई तो प्रड्यूसर, डायरेक्टर की नजरें छोटे नवाब पर जाकर टिकीं।

यूपी की पृष्ठभूमि पर फिल्में बनाने में धूलिया की अब मास्टरी हो चकी है। शायद यही वजह है उन्होंने इस बार यूपी के साथ कोलकाता को भी अपनी कहानी का अहम हिस्सा बनाया। यूपी के राजनीतिक बाहुबलियों के बीच गैंगस्टर्स के दम पर राजनीति की दुकान चलाने वालों पर धूलिया ने इस फिल्म में करारा कटाक्ष किया है। हां, इस बार धूलिया ने साजिश और बंदूकों के साये में लिखी गई अपनी इस कहानी में रोमांस और दोस्ती का टच लगाकर इमोशन को बुलेट राजा का अहम हिस्सा बनाया। बेशक, धूलिया के अब तक के फिल्मी सफर में बुलेट राजा सबसे ज्यादा महंगी है। इस प्रॉजेक्ट को बनाने के लिए उन्होंने अपनी पिछली फिल्मों के प्रड्यूसर रहे राहुल मित्रा के साथ फाइनैंसर नितिन को भी अपने साथ शामिल किया। यूपी में बरसों से चले आ रहे जातिवाद और वोट बैंक के खूनी संघर्ष, हिंसा के साथ मारकाट की राजनीति के बीच अपने विरोधियों को कुचलने के लिए बनाए जा रहे चक्रव्यूह के बीच बुलेट राजा की लव स्टोरी आपको इस सब्जेक्ट पर बनी पिछली एकआध फिल्मों की याद दिलाएगी, लेकिन धूलिया का अपनी बात कहने का अगला स्टाइल और कहानी के साथ-साथ हर किरदार पर उनकी अच्छी पकड़ दर्शकों को फिल्म से बांधे रखने में काफी हद तक कामयाब है।

कहानी: राजा मिश्रा (सैफ अली खान) ब्राह्मण फैमिली से है। राजा और रूद्र (जिमी शेरगिल) अच्छे दोस्त हैं। राजा को नौकरी की तलाश है तो रूद्र एक कूरियर कंपनी में काम करता है। रूद्र के चाचा बाहुबली हैं और उनकी अफीम की खेती है। इस खेती को कब्जाने के लिए उनका अपनी फैमिली के लोगों से 36 का आंकड़ा है। हालात ऐसे बनते हैं कि रूद्र और राजा को न चाहकर भी चाचा की बाहुबली सेना में शामिल होना पडता है। रूद्र के चाचा के साथ बरसों से रह रहा लल्लन (चंकी पांडे) एक साजिश के तहत रूद्र के चाचा की हत्या करता है। दूसरी और राजा की फैमिली के पीछे भी दूसरे गुट के लोग पड़ जाते हैं। राजा की बहन दिव्या को जब छेड़ा जाता है तो जेल से राजा और रूद्र बाहर आकर सरकार के पावरफुल मिनिस्टर राम बाबू शुक्ला (राज बब्बर) के साथ मिलकर लल्लन को मार देते हैं। यहीं से शुरू होता है राजा और रूद्र का राम बाबू के साथ सफर। राम बाबू के साथ मिलकर राजा और रूद्र पहले फाइनैंसर बजाज (गुलशन ग्रोवर) और बाद में कभी राजा के लिए काम करने वाले यादव (रवि किशन) को मौत के घाट उतारते हैं। बजाज के किडनैप के दौरान राजा और रूद्र पहली बार मिताली (सोनाक्षी सिन्हा) से मिलते हैं और राजा पहली नजर में मिताली पर मर मिटता है। राजा का शहर में कुछ ऐसा दबदबा है कि शहर के ज्यादातर लोग उसे प्यार से बुलेट राजा कहते हैं। बेशक, शहर में बुलेट राजा का अपना खौफ है लेकिन उसकी कई ऐसी खूबियां भी हैं कि लोग उससे डरते ही नहीं बल्कि इज्जत भी करते हैं। दरअसल, बुलेट राजा दोस्तों का दोस्त है और महिलाओं की इज्जत करता है।

ऐक्टिंग: लीड किरदार में सैफ जमते हैं। उनकी बेहतरीन डायलॉग डिलिवरी के साथ इस किरदार के लिए की गई उनकी मेहनत नजर आती है। बेशक, सैफ का किरदार और फिल्म के कुछ सीन्स 'ओंकारा' में उनके निभाए किरदार लंगड़ा त्यागी की याद दिलाते हैं। जिमी शेरिगल ने बेहतरीन काम किया है। कई सीन्स में जिमी ने सैफ को अच्छी टक्कर दी है। सोनाक्षी ने बंगाली लड़की के किरदार को अच्छे ढंग से निभाने के लिए बंगाली सीखी और बंगाल के फेमस डांस झुमुर को भी सीखा। उनकी मेहनत फिल्म में नजर आती है। विद्युत जामवाल के ऐक्शन सीन्स का जवाब नहीं और हां, उन्होंने किसी भी सीन में बॉडी डबल का यूज नहीं किया। अन्य किरदारों में गुलशन ग्रोवर प्रभावित करते हैं। माही गिल ने छोटे किरदार के बावजूद अपनी छाप छोड़ी है।

निर्देशनः एक बार फिर तिग्मांशु ने स्क्रिप्ट पर अपनी पकड़ कायम रखी। बेशक, इस बार इंडस्ट्री के नंबर वन स्टार्स की मौजूदगी का असर उनके काम पर नजर आता है। इसके बावजूद उन्होंने स्टार्स की अपनी इमेज को किरदार पर हावी नहीं होने दिया। लखनऊ, कोलकाता और मुंबई की आउटडोर लोकेशन पर उन्होंने भारी भीड़ की मौजूदगी के बीच स्टार्स से अच्छा काम लिया। हां, इस बार टॉप स्टार्स की मौजूदगी बॉक्स ऑफिस पर बेशक फिल्म को अच्छी ओपनिंग दिलाने में कामयाब रहे, लेकिन धूलिया की अपनी खास स्टाइल फिल्म के कई सीन्स में अखरती है।

संगीतः रिलीज से पहले फिल्म के कई गाने यंगस्टर्स और म्यूजिक लवर्स में हिट है। तमंचे पे डिस्को..., जय गोविंदा जय गोपाला..., डोंट टच माई बॉडी... पहले से म्यूजिक चार्ट में टॉप फाइव में हैं।

क्यों देखें: बरसों बाद सैफ का अपनी रोमांटिक इमेज से हटकर अलग किरदार निभाना, तिग्मांशु की किरदारों पर अच्छी पकड़, ऐक्शन, हिंसा, मारकाट के साथ राजनीतिक चक्रव्यूह के बीच एक सिंपल लव स्टोरी जो आपको अपसेट नहीं करेगी। वहीं टोटली मसाला कॉमिडी और चालू मसालों के शौकीनों की कसौटी पर शायद पर बुलेट राजा खरी न उतर पाए।
