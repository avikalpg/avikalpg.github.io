डायरेक्टर आनंद कुमार की इस फिल्म में इंडस्ट्री के कई जाने-माने स्टार्स की फौज मौजूद है। पूरी फिल्म चार किरदारों- इंस्पेक्टर प्रीतम सिंह, सतबीर गुज्जर, फौजी और राशिद पर टिकी है। गैंगवॉर पर बनी इस फिल्म को सेंसर ने यू/ए सर्टिफिकेट न देकर ए सर्टिफिकेट दिया। फिल्म में शुरू से अंत तक कितनी राउंड गोलियां चलीं और कितनी लाशें गिरीं, निर्माता खुद इसकी गिनती नहीं कर पाएगा।

दरअसल, डायरेक्टर आनंद कुमार नब्बे के दशक में गाजियाबाद में महेंद्र फौजी और सतबीर गुज्जर के बीच कई बरसों तक चली खूनी होली को बारीकी से दिखाना चाहते थे। आनंद बेशक यूपी के दो कुख्यात गैंगस्टर्स की कहानी पर फिल्म बना रहे थे, लेकिन उनके जेहन में सलमान की दबंग ऐसी हावी थी कि इंस्पेक्टर प्रीतम सिंह के किरदार को कुछ अलग दिखाने की बजाय उन्हें डुप्लिकेट चुलबुल पांडे बनाने की नाकाम कोशिश करने में लगे रहे। गाजियाबाद पर आधारित इस फिल्म की शूटिंग भोपाल और फिल्म सिटी में लगे सेट पर करना समझ से परे है।

कहानी : प्लॉट के एक टुकड़े को लेकर बाहुबली राशिद खान (रवि किशन) और चेयरमैन (परेश रावल) के बीच टकराव है। राशिद की अम्मी गांव की पंचायत में यह विवाद निबटाना चाहती है। राशिद का वकील नकली अदालती डॉक्युमेंट के दम पर इस प्लॉट पर राशिद का हक जताता है। पंचायत में सतबीर उर्फ मास्टर जी (विवेक ओबेरॉय) राशिद के डॉक्युमेंट को जाली साबित करता है। सभी पंच इस प्लॉट को चेयरमैन को देने का फैसला सुनाते हैं। फौजी (अरशद वारसी) चेयरमैन के लिए लठैत और वसूली का काम करता है । फौजी को अपनी बहन (दिव्या दत्ता) की शादी के लिए 20 लाख रुपये चाहिए, लेकिन चेयरमैन 7-8 लाख रुपये देने की बात करता है, तो फौजी गुस्से में वहां से निकल जाता है।

इसी बीच फौजी के घर पर हमला होता है, जिसमें शक की सुई सतबीर पर है। राशिद मौके का फायदा उठाकर फौजी को मोटी रकम देकर अपने साथ मिला लेता है। फौजी शहर से आए सतबीर के भाई (चंद्रचूड़ सिंह) को किडनैप करके उसकी हत्या कर देता है। यहीं से इन दोनों के बीच ऐसे खूनी गैंगवॉर की शुरुआत होती है, जिसकी चपेट में पूरा गाजियाबाद जिला आ जाता है। इस गैंगवॉर को खत्म करने के लिए दबंग इंस्पेक्टर प्रीतम सिंह (संजय दत्त) को बुलाया जाता है, जो अपराधी को सुधारने में नहीं, बल्कि खत्म करने में यकीन रखता है।

ऐक्टिंग : सतबीर गुज्जर की भूमिका में विवेक पर्फेक्ट हैं। अरशद वारसी का गेटअप और उनकी डायलॉग डिलीवरी अच्छी है। परेश रावल ने सिर्फ पैसे के लिए ऐसा हल्का किरदार किया। राशिद खान बने रवि किशन का काम लाजवाब है। पूरी फिल्म में संजय दत्त पर सलमान की दबंगई हावी रही। गैंगवॉर बेस्ड इस फिल्म में दोनों हिरोइनों को सिर्फ शोपीस बनाकर पेश किया गया।

डायरेक्शन : बेशक डायरेक्टर की कुर्सी पर आनंद कुमार रहे। लेकिन, 80 फीसदी फिल्म ऐक्शन डायरेक्टर ने बनाई है। हां, चालू मसाला, ऐक्शन फिल्मों के शौकीनों को आनंद सीट पर बांधने में जरूर कामयाब रहे।

संगीत : टाइटल सॉन्ग ये है जिला गाजियाबाद दबंग और सिंघम के टाइटल गाने की कॉपी है। आइटम नंबर अपने बाप का ना समझो माल दर्शकों को सीटियां बजाने का मौका देगा।

क्यों देखें
अगर ऐक्शन, मारकाट और मसाला फिल्मों के शौकीन हैं, तो एकबार देखी जा सकती है। कुछ नया, साफ-सुथरा और अलग हटकर देखने की चाह रखने वाले इस जिले की सीमा से दूर ही रहें तो अच्छा।
