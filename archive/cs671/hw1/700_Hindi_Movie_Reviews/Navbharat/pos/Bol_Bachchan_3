गोलमालसीरीजके बाद अब आप तैयार हो जाएं बच्चन सीरीज के लिए, इस फिल्म के डायरेक्टर रोहित शेटटी ने पहले ही साफ कर दिया था अगर फिल्म बॉक्स ऑफिस पर हिट होती है तो बच्चन सीरीज पर काम शुरू होगा, रोहित ने तो इस सीरीज की अगली फिल्म का टाइटिल भी रिजर्व करा लिया है।

बॉलिवुड में रोहित के काम करने का अंदाज अस्सी-नब्बे के दशक में गोविंदा के साथ करीब आधा दर्जन हिट फिल्में दे चुके डायरेक्टर डेविड धवन से मिलता है, डेविड अपनी फिल्मों में एंटरटेनमेंट के मसालों को किसी भी जुगाड में फिट करने में माहिर है, डेविड की फिल्मों का वास्तविकता से कुछ लेना देना नहीं होता और उनकी ज्यादातर फिल्मों की समीक्षा में यह जुमला जरूर हुआ करता था इस फिल्म को देखने जा रहे हैं तो दिमाग से काम ना लीजिए, क्योंकि फिल्म देखते वक्त अगर आपने दिमाग से काम लिया तो हॉल में बैठना मुश्किल हो जाएगा। कुछ यहीं अंदाज रोहित का है इनकी फिल्म में कब क्या हो जाए और हीरो क्या कर बैठे कुछ कह नहीं सकते।

बेशक रोहित को ग्लैमर नगरी में कामयाबी और अपनी अलग पहचान बनाने का शॉर्टकट ऋषिकेश मुखर्जी की गोलमाल फिल्म से मिला, ऋषि दा ने उत्पल दत, अमोल पालेकर को लेकर एकबार गोलमाल बनाई , लेकिन रोहित इस पर कितनी फिल्में बनाएंगे यह कहना मुश्किल है। बेशक, इस बार रोहित की इस फिल्म में उनकी पिछली फिल्मों गोलमाल- 3 और सिंघम के अजय देवगन की झलक नजर आती है, इस फिल्म में कारों के परखचे उड़ाते सीन भी ऑल द बेस्ट और उनकी पिछली फिल्मों की कॉपी हैं, वहीं हर बार हीरो का मुक्का पड़ते ही दर्जनों हट्टे कट्टे बदमाशों के हवा में झूलकर दूर गिरते सीन्स को दर्शक कब तक हजम करेंगे यह कहना फिलहाल मुश्किल है। वैसे रोहित और अजय की जोडी ने बॉक्स ऑफिस पर हर बार हिट दी है। ऐसे में अगर इस फिल्म में परोसे गए बिकाऊ मसालों पर नजर डाली जाए तो बॉक्स ऑफिस पर फिल्म को अच्छी शुरुआत मिलना तय है।

कहानी: दिल्ली में अपनी बहन सानिया खान के साथ रह रहा अब्बास अली बरसों से अपनी पुरखों की जायदाद को हासिल करने के लिए कोर्ट के चक्कर लगा रहा है। इस बीच उसकी जमापूंजी खत्म हो चुकी है। आलम यह है अब्बास अपने वकील की फीस चुकाने के लिए अपनी टैक्सी बेच चुका है। कोर्ट से मुकदमा हारने के बाद अब्बास सानिया के साथ एक छोटे से गांव चला आता है। इस गांव में अखाडा किंग पृथ्वीराज रघुवंशी (अजय देवगन) का बोलबाला है। अब्बास को अपने अब्बा के एक करीबी दोस्त की सिफारिश से रघुवंशी के यहां मोटी तनख्वाह पर सुपरवाइजर की नौकरी मिलती है। उस वक्त हालात कुछ ऐसे है कि इस नौकरी की खातिर अब्बास को अपना नाम बदलकर अभिषेक बच्चन रखना पड़ता है। दूसरी ओर, गुस्सैल रघुवंशी झूठ को सबसे बड़ा गुनाह समझता है। रघुवंशी का अंग्रेजी पर हाथ कुछ ज्यादा ही टाइट है, लेकिन अंग्रेजी बोलना वह अपनी शान समझता है, गांव में रघुवंशी की अपने चचेरे भाई से पुरानी दुश्मनी चल रही है। ऐसे में मुश्किल के वक्त अब्बास उर्फ अभिषेक रघुवंशी के साथ खड़ा होता है।

दूसरी ओर अब्बास को रघुवंशी से नौकरी पाने के लिए बोले गए एक झूठ को छुपाने के लिए बार-बार झूठ का सहारा लेना पड़ता है, जबकि उसे मालूम है रघुवंशी को जब उसके इस झूठ का पता लगा उस दिन उसकी खैर नहीं।

ऐक्टिंग: अजय का टूटी-फूटी अंग्रेजी बोलने का स्टाइल गजब है। जब भी अखाड़ा किंग बना रघुवंशी सबके सामने अपने अंग्रेजी ज्ञान की झलक दिखाता है, उस वक्त सारा हॉल ठहाकों से गूंजता है। अभिषेक को दो किरदार एकसाथ निभाने पड़े, लेकिन अभिषेक बच्चन पर सेकंड हाफ में अब्बास अली का किरदार भारी पड़ा है। अजय कुछ सीन्स में ओवर ऐक्टिंग के शिकार हुए, वहीं अभिषेक ने दोस्ताना में निभाए अपने किरदार को दोहराया। पूरी फिल्म इन दोनों के इर्दगिर्द टिकी है, ऐसे में किसी तीसरे किरदार को अपनी अलग पहचान दर्ज कराने का मौका नहीं मिला। हां, जौहरा बाई के किरदार में अर्चना पूरन सिंह ने इस पुरुष प्रधान फिल्म में अपनी मौजूदगी दर्ज कराई।

डायरेक्शन: रोहित शेटटी को बॉलिवुड में अगर लंबी पारी खेलनी है तो उन्हें कुछ नया और अलग करना होगा। इस फिल्म में उनकी पिछली फिल्मों के कॉमिडी सीन्स और एक्शन सीन्स नजर आए। हां अजय देवगन और अभिषेक बच्चन के किरदार को रोहित निखारने में जरूर कामयाब रहे।

संगीत: फिल्म का टाइटिल सॉन्ग बोल बोल बच्चन और अजय पर फिल्माया छुपाओं ना नैनों के बाण रे रिलीज से पहले कई म्यूजिक चार्ट में हैं।

क्योंदेंखें: सिर्फ एंटरटेनमेंट की खातिर थिएटर का रुख करने वालों की कसौटी पर फिल्म खरी उतरेगी, वहीं कुछ नया और लीक से हटकर बनी फिल्मों के शौकीनों के लिए फिल्म में ऐसा कुछ नहीं जो उनकी कसौटी पर खरा उतर सके।
