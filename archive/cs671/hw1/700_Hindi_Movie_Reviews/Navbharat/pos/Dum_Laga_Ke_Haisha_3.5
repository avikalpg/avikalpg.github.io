यशराज कैंप की यह फिल्म अस्सी-नब्बे के उस दशक की याद दिलाती है जब फैमिली और रिश्तों को महत्व दिया जाता था। उस दौर में शादी के लिए मां-बाप की मर्जी जरूरी हुआ करती थी। मिडिल क्लास के उन लडकों के लिए शादी के बाद कुछ ज्यादा ही मुश्किल होती, जिनकी वाइफ उनसे ज्यादा पढ़ी-लिखी होती। कुछ अलग तरह की कुंठा के बीच अगर शादी भी मनमर्जी से ना हुई हो तो क्या कुछ हो सकता है, इसका अंदाजा आज की युवा पीढ़ी इस फिल्म को देखकर लगा सकती है।

अगर पिछले कुछ सालों में यश राज बैनर तले बनी फिल्मों की बात की जाए तो यह फिल्म ऐसी फिल्म है जो रब ने बना दी जोडी के बाद फैमिली क्लास की पसंद को ध्यान में रखकर पूरी ईमानदारी के साथ बनी है। यश राज की तारीफ करनी होगी कि उन्होंने परिणीति चोपड़ा के बाद एक बार फिर अपने प्रॉडक्शन हाउस की एक और मेम्बर को ऐक्ट्रेस बना दिया। फिल्म में लीड किरदार करने वाली भूमि पेढनेकर लंबे अर्से से इसी बैनर के साथ बतौर कास्टिंग डायरेक्टर जुड़ी हुई हैं।

कहानी: हरिद्वार की एक छोटी-सी गली में बनी प्रेम आडियो-विडियो शॉप में प्रेम (आयुष्मान खुराना) कस्टमर्स की पसंद पर पुराने गानों को नई कैसेट में रेकॉर्ड करने का बिजेनस करता है। हाई स्कूल फेल प्रेम बचपन से कुमार शानू का जबर्दस्त फैन है, यही वजह है उसकी ऑडियो कैसेट की दुकान पर ज्यादातर वक्त शानू के गाए गाने ही बजते रहते है। प्रेम गंगा किनारे लगने वाली शाखा में नियमित जाता है। प्रेम के पिता (संजय मिश्रा) का दूसरा कोई बिजनस नहीं है सो वह भी इसी शॉप से जुड़े हैं। फैमिली की कमाई का जरिया यही शॉप है।

एक दिन प्रेम की शादी का रिश्ता आता है तो पूरी फैमिली के साथ प्रेम लड़की देखने जाता है। लड़की संध्या वर्मा (भूमि पेडनेकर) का वजन प्रेम से काफी ज्यादा है, ऐसे में प्रेम इस रिश्ते के लिए कतई राजी नहीं होता। दूसरी ओर, पिता को लगता है भूमि पढ़ी-लिखी है और उसने बीएड कर रखी है, जल्दी ही उसकी नौकरी लग जाएगी और प्रेम की फैमिली की गाड़ी पटरी पर आ जाएगी। प्रेम के लाख विरोध करने के बावजूद उसकी शादी संध्या से कर ही दी जाती है।

शादी के बाद पहले दिन से ही प्रेम संध्या का वज़न ज्यादा होने की वजह से उसका बार-बार अपमान करता है। एक दिन जब प्रेम अपने एक दोस्त की सगाई पार्टी में शराब पीकर संध्या को थप्पड़ मारता है तो संध्या भी उसे एक थप्पड़ जड़ने के बाद अपने घर लौट जाती है। संध्या अपने मां-बाप के विरोध के बावजूद प्रेम के खिलाफ तलाक का मुकदमा दर्ज करती है। सुनवाई के दौरान अदालत दोनों को छ: महीने साथ रहने के बाद फिर पेश होने के लिए कहती है।

ऐक्टिंग: विकी डोनर के बाद लगातार नाकामी का सामना कर रहे आयुष्मान खुराना ने इस बार प्रेम के किरदार में बेहतरीन कमबैक किया है। नौटंकी साला और हवाईज़ादा देखने के बाद लगने लगा था कि विकी के बाद उनके पास नया कुछ करने के लिए बचा ही नहीं था। दम लगा के बाद एक बार फिर आयुष्मान के फैंस अब उनसे और भी बहुत कुछ की आस रख सकते हैं। यूपी का किरदार होने के बावजूद कुछ सीन्स में वह पंजाबी युवक जैसे लगे हैं। संध्या वर्मा के रोल में भूमि पेडनेकर इस साल के पहले दो महीनों में रिलीज हुई फिल्मों की हीरोइनों में नंबर वन है। संध्या ने अपने किरदार में हर तरह के शेड्स को ऐसे जबर्दस्त ढंग से पेश किया है कि यकीन नहीं होता कि वह पहली बार कैमरा फेस कर रहीं है।

संध्या यानी भूमि के चेहरे का एक-एक एक्सप्रेशन अव्वल है। करियर की शुरुआत ऐसे किरदार से करना जिसमें किरदार का चौतरफा मज़ाक उड़ाया जा रहा हो, किसी बड़ी चुनौती से कम नहीं होता। भूमि ने इसे इतनी खूबसूरती और सहजता से निभाया है कि दर्शक हॉल से बाहर निकलते वक्त उनके किरदार का कायल हो जाता है। प्रेम के पिता के रोल में संजय मिश्रा ने इस बार फिर कमाल किया है। संजय जिस सीन में भी नजर आए छा गए। अन्य कलाकारों में सीमा पाहवा, अल्का अमीन और शीबा चढ्ढा हर किसी ने अपनी बेहतरीन ऐग से किरदार को जीवंत कर दिखाया है।

डायरेक्शन: यंग डायरेक्टर शरद कटारिया ने जिस बेहतरीन ढंग से स्क्रिप्ट लिखी, ठीक उसी अंदाज में से पर्दे पर सादगी से पेश भी कर दिखाया। कटारिया की तारीफ करनी होगी कि उन्होंने सीन के माहौल के मुताबिक लोकेशन और किरदारों पर फोकस किया। शरद ने कहानी में कहीं भी बनावटीपन नहीं आने दिया और नब्बे के दौर को एक बार फिर पेश कर दिखाया। वहीं, इंटरवल के बाद फिल्म की रफ्तार कुछ थमने लगती है। इसके बावजूद शरद ने एक ऐसी फिल्म बनाई है जिसे फुल फैमिली के साथ आप बेहिचक देख सकते हैं।

संगीत: इस फिल्म के गानों में बरसों बाद अनु मलिक ने वही संगीत पेश किया, जिसके लिए उन्हें जाना जाता था। कुमार शानू की मौजूदगी और उसकी आवाज का अनु ने बेहतरीन इस्तेमाल किया है। अनु ने कहानी के मुताबिक ऐसा संगीत दिया है, जो कहानी की रफ्तार कम नहीं होने देता।

क्यों देंखे: फैमिली के साथ इस वीक अगर क्वॉलिटी टाइम इंजॉय करना चाहते हैं तो फिल्म आपके लिए है। पहली ही फिल्म में दर्शकों पर कैसे अपनी ऐक्टिंग का जादू चलाया जा सकता है इसे जानने के लिए भूमि पेडनेकर की ऐक्टिंग देखकर आएं। 
