बरसों से भारत-पाक विभाजन फिल्म निर्माताओं का पसंदीदा सब्जेक्ट रहा है। आजादी के लगभग छह दशक गुजर जाने के बाद भी इस सब्जेक्ट पर फिल्में बनती रहती हैं। ऐसा भी नहीं कि इस सब्जेक्ट पर बनी सभी फिल्में टिकट खिड़की पर सुपर हिट रही हों। 'गदर-एक प्रेम कथा' जैसी मसाला फिल्म में इस सब्जेक्ट को कर्मशल स्टाइल में पेश किया गया और फिल्म सुपर हिट रही। अगर इस सप्ताह रिलीज हुई बेहद कम बजट और चार ऐसे कलाकारों को लेकर बनी फिल्म 'क्या दिल्ली, क्या लाहौर' की बात की जाए तो इस फिल्म की कहानी बंटवारे के करीब एक साल के बाद के हालात पर है। यह सरहद पर अपने-अपने देश के लिए लड़ते दो ऐसे सिपाहियों की कहानी है जो बदले हालात में बंदूक की भाषा यानी गोलियां चलाना भूलकर प्यार की भाषा सीख जाते हैं।

तारीफ करनी होगी यंग फिल्ममेकर करण अरोड़ा की जिन्होंने बॉक्स आफिस का मोह त्याग कर अपनी इस फिल्म में उस रिश्ते को समझाने की कोशिश की, जिसे दोनों देशों के नेता और ब्यूरोक्रेसी नहीं समझा पाए हैं।

कहानी: फिल्म की शुरुआत कश्मीर के इलाके से सटी एक ऐसी फौजी चौकी से होती है, जहां कुछ देर पहले पड़ोसी मुल्क के फौजियों ने हमला करके सभी को मार डाला। इस हमले में चौकी पर तैनात फौजियों के लिए खाना बनाने वाला बावर्ची समर्थ प्रताप शास्त्री (मनु ऋषि) बच जाता है। वह वायरलेस से हमले की सूचना अपने आला अफसरों को देता है। उसे हुक्म मिलता है कि जब तक चौकी पर मदद के लिए फौजियों की दूसरी टुकड़ी न पहुंच जाए, उसे वहीं रहना है। इसी बीच पड़ोसी देश की सेना का अफसर (विश्वजीत प्रधान) अपने साथ बचे फौजी रहमत अली (विजय राज) को हमले में तबाह हो चुकी भारतीय चौकी में जाकर उस गोपनीय फाइल को लाने के लिए भेजता है, जिसे हासिल करने के लिए चौकी पर अटैक किया गया। दरअसल, पड़ोसी देश के नेताओं और फौजी अफसरों को शक है लालकिले से लाहौर तक के बीच एक सुरंग बनाने पर भारतीय सेना काम कर रही है, जिसकी योजना चौकी में रखी फाइल में दर्ज है।

ऐक्टिंग: पड़ोसी देश के फौजी रहमत अली के किरदार में विजय राज ने बेहतरीन ऐक्टिंग की है। मनु ऋषि सिंपल स्टाइल और पंजाबी मिक्स डायलॉग डिलीवरी के दम पर अपने किरदार में छा गए हैं। पाकिस्तानी सेना के अफसर के छोटे रोल में विश्वजीत प्रधान और भारतीय फौज में डाकिये के किरदार को राज जुत्शी ने अपने सशक्त अभिनय से पर्दे पर जीवंत कर दिया है।

निर्देशन: तारीफ करनी होगी विजय राज की, जिन्होंने एक ही लोकेशन पर फिल्माई गई कहानी की रफ्तार कहीं कम नहीं होने दी। फिल्म के कई संवाद आपको हंसाने का दम रखते हैं। विजय राज ने कुल चार किरदारों पर टिकी इस फिल्म से दर्शकों को शुरू से अंत तक बांधे रखा जो यकीनन उनकी उपलब्धि है।

संगीत: इस फिल्म के संगीत और बैकग्राउंड में सुनाई देते गाने की खासियत यही है कि ये कहानी का अहम हिस्सा बन गए हैं।

क्यों देखें: अगर कुछ नया और लीक से हटकर देखने के शौकीन हैं तो फिल्म आपके लिए है। बैकग्राउंड में म्यूजिक का न होना बेशक खटकता है, लेकिन कहानी और फिल्म के दो प्रमुख किरदारों में इतना दमखम है जो आपके दिल को छू लेता है। और हां, गुलजार की चंद लाइनों से स्टार्ट हुई इस फिल्म में गुलजार के नाम का जुड़ना फिल्म का स्तर बढ़ाता है। 
