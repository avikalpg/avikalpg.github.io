कृष की रिलीज से पहले हर कोई हैरान था। इस दौर में जब बैनर अपनी पिछली सुपरहिट फिल्म का रीमेक, सीक्वल झट बना देते हैं, ऐसे में राकेश रोशन को अपनी सुपर डुपर हिट कृष का सीक्वल बनाने में आखिर छह साल का लंबा वक्त क्यों लग गया।

लंबे इंतजार के बाद पिछले साल राकेश रोशन ने कृष सीरीज की इस फिल्म का ऐलान किया और अपने ड्रीम प्रोजेक्ट को पूरा करने में करीब 10 महीने से ज्यादा का वक्त लगाया। फिल्म के प्रड्यूसर राकेश रोशन कहते हैं कि कृष की कहानी की शुरुआत कोई मिल गया से हुई, उसी कहानी को कृष में आगे बढ़ाया गया, अब वही कहानी इस फिल्म में आगे बढ़ती है। ऐसे में यह सीरीज की तीसरी फिल्म है।

अगर इंडियन सिनेमा की मेगा बजट फिल्मों की बात करें तो कृष-3 टॉप फाइव में है। किंग खान की चेन्नै एक्सप्रेस से कहीं ज्यादा बजट कृष-3 का है। करीब 90 करोड़ में बनी इस फिल्म के बजट का ज्यादा हिस्सा लेटेस्ट तकनीक, बेहतरीन कंप्यूटर ग्राफिक्स पर खर्च हुआ। गजब तकनीक, बेहतरीन स्पेशल इफेक्ट और हवा में उड़ते काल के एक्शन सीन्स सभी को पसंद आएंगे।

कहानी: पिछली फिल्म में आपने देखा, सिद्धांत आर्या (नसीरूदीन शाह) को हराकर कृष अपने पापा रोहित मेहरा (रितिक रोशन) को उसकी कैद से छुड़ाकर घर ले जाता है। इस फिल्म की कहानी यहीं से शुरू होती है। कृष यानी कृष्णा मेहरा (रितिक) अब अपनी दुनिया में लौट आया है। जहां वह अपनी खूबसूरत पत्नी प्रिया मेहरा (प्रियंका चोपड़ा) के साथ बहुत खुश है। रोहित भी अब अपने बेटे-बहू के साथ रहकर अपने प्रयोग जारी रखे हुए है। प्रिया एक न्यूज चैनल में एंकर है और कृष्णा किसी नौकरी पर टिक ही नहीं पाता।

कृष हर उस जगह मौजूद हो जाता है जहां किसी मुसीबत में फंसे इंसान को उसकी जरूरत है, भले ही इसके लिए उसे नौकरी से ही गायब ही क्यों न होना पड़े। यही वजह है कि हर नौकरी पर वह चंद दिन ही टिक पाता है। प्रिया को कृष की असलियत मालूम है। यही वजह है कि उसके हर कदम पर उसका साथ देती है।

दूसरी और काल ( विवेक ओबरॉय) दुनिया से इंसानों को खत्म करने की नापाक साजिश रच रहा है। काल ने अपने डीएनए और जानवरों के डीएनए से ऐसे अमानव बनाए हैं जो उसकी तरह सोचते हैं और उसके इशारों पर चलते हैं। इन्हीं में काया (कंगना) भी शामिल है, जो काल से मिली शक्तियों के चलते पल भर में अपना रूप बदल सकती है। काल दुनिया को तबाह करने के लिए एक ऐसा वायरस तैयार करता है जो इंसानों को मिटाने के मकसद से तैयार करवाया गया है। काल के बनाए अमानव इस वायरस को मुंबई में फैलाते हैं जहां रोहित मेहरा और कृष इस वायरस की तोड़ खोजने में कामयाब होते हैं। काल के इशारे पर काम करने वाली काया और उसके बनाए अमानव रोहित मेहरा और कृष को मारने मुंबई पहुंच जाते हैं।

ऐक्टिंग: कोई मिल गया, कृष के बाद सीरीज की तीसरी फिल्म भी रितिक रोशन के इर्द-गिर्द घूमती है। रितिक पर फिल्माए ऐक्शन सीन्स लाजवाब हैं। कई सीन आपको स्पाइडरमैन के कुछ ऐक्शन सीन की याद दिलाते हैं। इन ऐक्शन सीन्स में रितिक की मेहनत साफ नजर आती है। प्रिया के किरदार में प्रियंका चोपड़ा अपने किरदार में बस फिट हैं। काया बनी कंगना और काल के किरदार में विवेक की गजब ऐक्टिंग इस फिल्म की नंबर वन यूएसपी है। हॉल से निकलने के बाद काल का लुक और उसकी डायलॉग डिलीवरी याद रहती है।

डायरेक्शन: सुपरहीरो के किरदार के आसपास घूमती कहानी में राकेश ने इमोशन को कहानी का अहम हिस्सा बनाया है। स्टार्ट से लास्ट तक राकेश दर्शकों को काफी हद तक बांधे रखने में कामयाब रहे। इंटरवल से पहले की फिल्म में ऐक्शन कुछ कम है। राकेश ने कहानी का प्लॉट समझाने में बेवजह ज्यादा वक्त लिया। राजपाल यादव फिल्म में क्या कर रहे हैं, समझ नहीं आता। छोटी सी भूमिका में आरिफ जकारिया से राकेश ने अच्छा काम लिया है।

संगीत: अगर इस सीरीज की पिछली फिल्मों के संगीत के साथ इस फिल्म के संगीत की तुलना की जाए तो यकीनन इस बार राजेश रोशन पहले जैसा जादू नहीं बिखेर पाए। सलीम-सुलेमान का बैकग्राउंड संगीत माहौल पर 100 फीसदी फिट है। रघुपति राघव राजा राम और कंगना-रितिक पर शूट एक गाने का फिल्माकंन बेहतरीन बन पड़ा है।

क्यों देंखें: हॉलिवुड के सुपरमैन, स्पाइडरमैन तो बहुत देखे, इस बार देखें सुपरमैन सीरीज की फिल्म के टोटल बजट के 10वें हिस्से में बनी यह फिल्म उनसे बहुत पीछे नहीं है। कहानी की कमियों को नजरअंदाज करके अपने बच्चों के साथ इस वीकएंड पर कृष से मिलें तो अपसेट नहीं होंगे।
