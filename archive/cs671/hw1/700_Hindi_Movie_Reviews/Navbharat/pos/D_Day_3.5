सीक्रिट एजेंट और खुफिया एजेंसियों पर फिल्म बनाना अब बॉलिवुड मेकर्स को जोरदार कमाई का सौदा लगने लगा है। पिछले साल सलमान खान 'एक था टाइगर' में रॉ एजेंट बने और फिल्म ने करीब दो सौ करोड़ रुपये कमाए। इससे पहले सैफ अली खान भी 'एजेंट विनोद' बने, इस फिल्म ने भी मल्टिप्लेक्स और ए क्लास सेंटरों में अच्छा बिजनेस किया। इस बार डायरेक्टर निखिल आडवाणी ने अपनी पिछली फिल्मों से हटकर सीक्रिट एजेंसी रॉ के काम को सत्ता में बैठे नेताओं के साथ जोड़कर दमदार ढंग से पेश किया है।

निखिल ने बॉक्स ऑफिस का मोह छोड़कर कहानी को एक ही ट्रैक पर रखा है। अपनी कहानी के चारों रॉ एजेंट को उन्होंने सुपर मैन की तरह पेश नहीं किया, बल्कि इनके ईमानदार चेहरे और इनकी टफ लाइफ पर ही अपना कैमरा फोकस किया है।

कहानी : इंडियन खुफिया एजेंसी रॉ के पास लबे अरसे से पक्की खबर रही है कि इंडिया का मोस्ट वॉन्टेड इरफान (ऋषि कपूर) पाकिस्तान के कराची शहर में छुपा हुआ है। नई दिल्ली में रॉ के चीफ अश्विनी राव (नासिर) इरफान को उसके गुनाहों की सजा दिलवाने के मकसद से इंडिया लाने का सीक्रिट प्लान बनाते हैं। इस मिशन को कामयाब करने के मकसद से अश्विनी की एजेंसी के जांबाज एजेंट वली खान (इरफान खान) पिछले नौ सालों से अपनी फैमिली के साथ कराची में डेरा डाले हुए हैं।

अश्विनी इरफान की मदद के लिए इंडियन ऑर्म्ड फोर्स मार्कोस यूनिट के रुद्र प्रताप सिंह (अर्जुन रामपाल) को, जो किसी वजह से आर्मी से बाहर हो चुके हैं, रॉ की एक्सप्लोसिव एक्सपर्ट जोया रहमान (हुमा कुरैशी) और जेल में तीन मर्डर की सजा काट रहे असलम (आकाश दहिया) को कराची भेजते हैं। असलम को इस मिशन में शामिल करते हुए अश्विनी ने उससे उसकी बाकी बची सजा को माफ करने का वादा किया है। इस सीक्रिट मिशन 'ऑपरेशन गोल्ड मैन' के साथ ये तीनों कराची में वली खान से मिलकर प्लानिंग में जुट जाते हैं।

प्लान अगर कामयाब रहा तो इंडिया के मोस्ट वांटेड मैन का सफाया हो जाएगा। लेकिन यह ऑपरेशन ऐन वक्त पर कामयाब नहीं हो पाता, इरफान खान बच निकलता है और दिल्ली बैठे हमारे राजनेता इन चारों से किनारा कर लेते है। दूसरी और, कराची में इरफान का गैंग और पाक की खुफिया एजेंसी आईएसआई इन चारों रॉ एजेंटों को पकड़ने के लिए शहर का चप्पा-चप्पा छानने में लगी है।

ऐक्टिंग : इरफान के किरदार में ऋषि कपूर का गेटअप और उनकी डायलॉग डिलिवरी का जवाब नहीं। इरफान खान ने वली खान के रोल को जीवंत कर दिखाया है। अर्जुन रामपाल ने वही कुछ किया जो इससे पहले भी आप देख चुके है। अश्विनी के रोल में नासिर की ऐक्टिंग बेहतरीन है। हुमा कुरैशी ने कुछ सीन्स में अच्छी ऐक्टिंग की है, हालांकि श्रुति को शायद हॉट सीन्स के लिए ही लिया गया है।

डायरेक्शन : निखिल की तारीफ करनी होगी कि उन्होंने बॉक्स ऑफिस को स्क्रिप्ट पर हावी नहीं होने दिया। उन्होंने कहानी के चारों रॉ एजेंटों को जेम्स बॉन्ड या 'एक था टाइगर' स्टाइल का एजेंट नहीं दिखाया। निखिल की फिल्म कराची, इस्लामाबाद जैसे शहरों के इर्द-गिर्द ज्यादा घूमती है। हैदराबाद, मुंबई सहित कई आउटडोर लोकेशन पर कराची शहर का सेट बनाकर शूटिंग पूरी की गई है। इंटरवल से पहले कहानी की रफ्तार बेहद धीमी है।

संगीत : शंकर-एहसान-लॉय का संगीत कहानी और माहौल पर फिट है। निखिल ने लगभग सभी गानों को बैकग्राउंड में फिल्माया है।

क्यों देखें : देश की खातिर अपनी जान की परवाह ना करने वाले रॉ एजेंट की जिंदगी को नजदीक से देखना चाहते हैं, तो 'डी-डे' मिस ना करें।
