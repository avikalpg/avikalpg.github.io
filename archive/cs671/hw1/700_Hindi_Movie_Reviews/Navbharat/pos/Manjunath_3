दर्शकों की उस क्लास को 'मंजुनाथ' जैसी बेहतरीन फिल्में बनने का क्रेडिट जाता है, जो करोड़ों के बजट में बनी नंबर वन स्टार्स की मसाला फिल्में देखने के बजाए हकीकत से जुड़ी उन फिल्मों को देखना पसंद करते हैं, जो कहीं न कहीं उनकी अपनी रोजमर्रा की जिदंगी से जुड़ी हैं। आईएमएल लखनऊ के बैकग्राउंड पर बनी यह फिल्म युवा मंजुनाथ की है। करीब 9 साल पहले मंजुनाथ की हत्या ने हर किसी को झकझोड़ कर रख दिया था। 'मंजुनाथ' भी यकीनन इसी कैटिगरी की फिल्म है। यह फिल्म सपनों की दुनिया से नहीं, बल्कि हकीकत से आपका सामना कराती है। कम बजट में बनी यह फिल्म कई ऐसे सवाल उठाती है, जिनका जवाब तलाशना बेहद जरूरी है। फिल्म एक बड़ा सवाल हमारे-आपके लिए छोड़ जाती है कि क्या भ्रष्टाचार के खिलाफ जंग करने वालों का अंजाम आगे भी मंजुनाथ जैसा ही होता रहेगा?

कहानी: मंजूनाथ ( शशो सतीश सारथी) एमबीए करने के बाद एक सरकारी ऑइल कंपनी जॉइन करता है। मंजुनाथ की पोस्टिंग लखीमपुर खीरी में सेल्स मैनेजर के रूप में होती है। अचानक एक दिन मंजूनाथ गुम हो जाता है। दोस्तों के साथ अक्सर मौज-मस्ती करने वाला जिंदादिल मंजुनाथ गुम होने से कुछ दिन पहले अचानक गुमसुम और डरा-डरा रहने लगा था। दरअसल, मंजुनाथ तेल माफिया के उस गिरोह के खिलाफ मोर्चा खोलता है, जो कंपनी के आला-अफसरों और नेताओं की मदद से डीजल में केरोसीन मिलाकर मोटा मुनाफा कमा रहे हैं। मंजुनाथ जब इस माफिया के खिलाफ अपनी मुहिम को रोकने के लिए राजी नहीं होता, तो उसकी बेरहमी से हत्या कर दी जाती है। मंजुनाथ की हत्या के बाद उसके अपने कुछ दिन मातम मनाकर शांत हो जाते हैं। लेकिन कुछ दिन बाद चंद ऐसे लोग, जिनका मंजुनाथ से कोई नजदीकी नाता नहीं रहा, उसके हत्यारों को सजा दिलवाने के लिए एकजुट होते हैं। धीरे-धीरे इनके साथ और लोग भी जुड़ते जाते हैं। अब इन सभी का एक ही मकसद है- मंजुनाथ के हत्यारों को सजा दिलवाना।

    ट्रेलर: मंजुनाथ

ऐक्टिंग: मंजुनाथ के किरदार में शशो सतीश नाथ की ऐक्टिंग शानदार है। दिव्या दत्ता और यशपाल शर्मा ने एक बार फिर अपनी दमदार मौजूदगी का अहसास कराया। वहीं मंजुनाथ की मां के किरदार में सीमा बिस्वास और पिता के रोल में किशोर कदम का जवाब नहीं। लंबे अरसे बाद पर्दे पर नजर आईं सीमा बिस्वास की डायलॉग डिलिवरी और चेहरे के भावों की जितनी तारीफ की जाए कम है।

निर्देशन: यकीन नहीं होता संदीप वर्मा की यह पहली फिल्म है, क्योंकि उन्होंने कहानी, किरदारों को जिस तरह का ट्रीटमेंट दिया है उससे डायरेक्शन में उनकी अच्छी पकड़ साफ नजर आती है।

क्यों देखें: अगर कुछ नया और लीक से हटकर देखना चाहते हैं, तो फिल्म मिस न करें। फिल्म का बेहतरीन कॉन्टेंट, सभी कलाकारों की बेहतरीन ऐक्टिंग, करप्शन के खिलाफ लड़ते एक अकेले इंसान की जंग को बॉलिवुड स्टाइल में पेश न करके काफी रियल रखा गया है। 
