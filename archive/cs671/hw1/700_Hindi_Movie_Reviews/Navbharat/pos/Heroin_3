दर्शकों में मधुर भंडारकर एक ऐसा नाम बन चुका है जो सिल्वर स्क्रीन पर सचाई को पेश करने का दम रखता है। मधुर ने जब हिरोइन बनाने का ऐलान किया तो उनके फैंस को लगा कि इस फिल्म में उन्हें ग्लैमर इंडस्ट्री को बहुत नजदीक से देखने का मौका मिलेगा। अब फिल्म देखकर फैंस को लगा कि वे अपने चहेते डायरेक्टर की हिट पेज थ्री और फैशन का अगला पार्ट देख रहे हो।

हिरोइन की प्रफेशनल लाइफ वाला पार्ट फिल्म का मजबूत पक्ष है, लेकिन उसकी पर्सनल लाइफ को मधुर दमदार ढंग से नहीं दिखा पाए। जिंदगी में माही ( करीना कपूर) को बेशक प्यार के मामले में धोखा मिलता है, लेकिन माही भी अपने कामयाबी के शिखर पर पहुंचने के सपने को साकार करने के लिए किसे कहां इस्तेमाल करना है, अच्छी तरह से जानती है।

कहानी : माही अरोड़ा (करीना कपूर) की ग्लैमर इंडस्ट्री में अपनी पहचान है। पर्सनल लाइफ में बेहद अपसेट माही किसी दूसरी हिरोइन की फिल्म झपटने की सभी तिकड़म जानती है। मीडिया को कैसे हथियार बनाना है, रिलीज के वक्त पीआर एजेंसी को हायर करके फिल्म को कैसे रातों-रात बॉक्स ऑफिस पर हॉट बनाना है, इसे माही अच्छी तरह से जानती है। हिरोइन का करियर ज्यादा लंबा नहीं सो मोटी रकम मिले तो माही को किसी करोड़पति की मैरिज पार्टी में जाने से परहेज नहीं है।

माही को गिरते करियर को फिर से पटरी पर लाने के लिए टॉप क्रिकेटर के साथ रिश्ते बनाना मंजूर है। पर्सनल लाइफ में माही बेहद फिसड्डी है। शादीशुदा और एक बच्चे के बाप सुपरस्टार आर्यन (अर्जुन रामपाल) को माही बेइंतहा चाहती है। आर्यन को माही पसंद है, लेकिन बात जब शादी की हो तो आर्यन उससे कन्नी काटता है।

आर्यन उसे कई बार अपमानित करता है, लेकिन माही फिर भी उसे चाहती है। क्रिकेटर अंगद (रणदीप हूडा) माही से शादी करने को बेताब है, लेकिन माही उसका प्यार ठुकरा देती है। माही अपनी पर्सनल लाइफ में बार-बार गलतियां करती है और इन्हीं गलतियों के बीच खुद को हारा हुआ मानने लगती है।

ऐक्टिंग : माही अरोड़ा के किरदार में करीना ने बेहतरीन ऐक्टिंग की है। माही के अकेलेपन और उसमें छुपे दर्द को करीना ने अपने सशक्त अभिनय से जीवंत बना दिया है। अपने जमाने की स्टार हेलन और करीना पर फिल्माए सभी दृश्य दिल को छूते हैं। अर्जुन रामपाल आर्यन के किरदार को बस निभा भर गए, लेकिन क्रिकेटर अंगद के रोल में रणदीप हूडा खूब जमे हैं। बांग्ला फिल्ममेकर के रोल में रणवीर शौरी 100 फीसदी फिट हैं।

डायरेक्शन : आखिरी पैंतीस मिनट की फिल्म देखते वक्त एहसास होता है कि हम मधुर की फिल्म देख रहे हैं। फर्स्ट हाफ में माही और आर्यन के किरदारों को निखारने में मधुर ऐसे उलझे कि स्क्रिप्ट पर ज्यादा ध्यान नहीं दे पाए। कई सीन्स 'पेज 3' और 'फैशन' का विस्तार है। मधुर ने करीना से बेहतरीन काम लिया है। करीना के करियर की बेहतरीन फिल्मों की बात होगी तो हिरोइन का जिक्र जरूर होगा। मधुर अपनी फिल्म में गे और लेस्बियन किरदारों के लिए जगह निकाल लेते हैं। शहाना गोस्वामी और करीना पर फिल्माए लेस्बियन सीन की जरूरत नहीं थी।

संगीत : रिलीज से पहले करीना पर फिल्माया 'हलकट जवानी' कई म्यूजिक चार्ट में टॉप पर है।

क्यों देखें : चमकती ग्लैमर इंडस्ट्री के पीछे का सच, करीना कपूर की बेहतरीन ऐक्टिंग इस फिल्म को देखने की बड़ी वजह हो सकती है। वहीं ऐक्शन, मसाला फिल्मों के शौकीन इस फिल्म को शायद पचा न पाएं। 
