रोमांस, ऐक्शन, कॉमेडी के बाद दोस्तों पर फिल्म बनाना हमारे फिल्ममेकर्स को कुछ ज्यादा ही पसंद आने लगा है। वहीं, दोस्तों पर बनी ज्यादातर फिल्में निर्माता से लेकर सिनेमा मालिकों के लिए फायदे का सौदा रहीं। यंगस्टर्स को टिकट खिड़की पर खींचने का सबसे सस्ता और आसान शॉर्टकट है कि यंग दोस्तों पर फिल्म बनाई जाए। लगता है इसी बदलते ट्रेंड को इस फिल्म के डायरेक्टर मृगदीप सिंह लांबा ने भी बखूबी जान लिया है। बतौर डायरेक्टर राकेश मेहरा के साथ 'तीन थे भाई' जैसी सुपर फ्लॉप फिल्म बना चुके लांबा ने इस बार तीन-चार भाई बहनों पर फिल्म बनाने के बजाय ऐसे दोस्तों पर फिल्म बनाई, जिनकी बातें और उनके सपनों को सुनकर आप अपनी हंसी रोक नहीं पाएंगे। दिल्ली में फुकरे का मतलब समझाने की जरूरत नहीं है। लेकिन इन फुकरों की कहानी यमुनापार से शुरू होती है।

कहानी : लाली (मनजोत सिंह) बाइक पर अपनी गर्लफ्रेंड को झिलमिल कॉलोनी में उसके कॉलेज छोड़ने जाना इतना पसंद है कि उसे हर रोज उसके कॉलेज जाने का इंतजार रहता है। वैसे, लाली को इतना भी नहीं पता कि जिसे कॉलेज छोड़ने की फ्री सेवा उसका हर रोज पहला मिशन रहता है, वह उसे चाहती भी है या नहीं। चूचा (वरुण शर्मा) और हनी (पुलकित सम्राट) सरकारी स्कूल में पढ़ते हैं। जेब में भले ही कुछ न हो, लेकिन चूचा और हनी के सपनों की उड़ान कम नहीं है। जफर (अली जफर) को अपने बीमार पिता का इलाज करवाना है। इन चारों के इर्दगिर्द घूमती इस कहानी में धमाल भोली पंजाबन (रिचा चड्ढा) की एंट्री के बाद आता है। भोली पंजाबन से मिलकर चारों फुकरे भोली पंजाबन से मोटी रकम उधार लेकर अपने अधूरे सपनों को पूरा करने के मिशन में लग जाते हैं। अब इन फुकरों के पीछे सेक्स रैकेट चलाने भोली पंजाबन है।

ऐक्टिंग : हनी और चूचा के किरदारों में पुलकित सम्राट और वरुण शर्मा जब भी स्क्रीन पर नजर आए, हर किसी को हंसा गए। मनजोत सिंह ने इस बार भी अपनी पिछली फिल्म जैसा ही कुछ किया। अली जफर ठीकठाक रहे। चौकीदार के किरदार में पंकज त्रिपाठी खूब जमे हैं। इन चारों फुकरों पर अकेली भोली पंजाबन यानी रिचा चड्ढा कहीं ज्यादा भारी पड़ीं।

डायरेक्शन : मृगदीप लांबा ने स्क्रिप्ट और किरदार के साथ पूरा न्याय किया है। दिल्ली की ऐसी कई लोकेशन पर उन्होंने पहली बार शूटिंग की, जहां कभी फिल्ममेकर नहीं गए। स्टार्ट टु लास्ट फिल्म का हर सीन आपको हंसाने का दम रखता है।

संगीत: फिल्म के तीन गाने अंबसररिया, रब्बा और कर ले जुगाड़ कई म्यूजिक चार्ट में टॉप टेन में शामिल हो चुके हैं। राम संपत ने कहानी और माहौल के मुताबिक अच्छा म्यूजिक दिया है। 
