इम्तियाज अली ने करीब 15 साल पहले हाइवे की स्क्रिप्ट पर काम शुरू किया था और करीब डेढ़ साल में उन्होंने इसे फाइनल भी कर लिया, लेकिन इस कहानी को फाइल से सिल्वर स्क्रीन तक आने में बहुत ज्यादा वक्त लगा। इसकी वजह थी कि इम्तियाज इस प्रोजेक्ट पर पूरी तसल्ली से काम करना चाहते थे। इस बीच उन्होंने जब वी मेट, लव आजकल और रॉकस्टार जैसी हिट फिल्मों में अपनी प्रतिभा का लोहा हर किसी से मनवाया।

एक इंटरव्यू में इम्तियाज अली ने कहा था कि हाइवे उनका ऐसा ड्रीम प्रोजेक्ट है जो दिल के बेहद करीब है और इसे बनाने के लिए अगर प्रड्यूसर नहीं भी मिला तो वह इस कहानी पर फिल्म बनाने में अपनी सारी जमा-पूंजी लगाने से भी परहेज नहीं करेंगे। लंबे अर्से बाद भी जब इस प्रोजेक्ट पर टोटल फाइनैंस करने वाला कोई प्रड्यूसर उन्हें नहीं मिला तो उन्होंने इस प्रोजेक्ट को साझेदारी में पूरा किया। फिल्म के टाइटिल से ही इम्तियाज ने दर्शकों को इतना तो इशारा पहले ही कर दिया कि इस बार उन्होंने अपनी पिछली फिल्मों से कुछ डिफरेंट किया है।

हाइवे बॉलिवुड की उन चुनिंदा फिल्मों में शामिल होती है जिसे शुरू करने से पहले डायरेक्टर और फिल्म का पूरा कैमरा-क्रू लगभग 7 राज्यों में इस फिल्म के लिए लोकेशन फाइनल करने गया। दिल्ली, हरियाणा, गुजरात, राजस्थान, हिमाचल, जम्मू व कश्मीर और गुजरात की कई ऐसी लोकेशंस इस फिल्म में दिखेंगी जहां इससे पहले ग्लैमर इंडस्ट्री का कोई मेकर नहीं पहुंच पाया। शिमला से करीब 380 किमी दूर पर स्थित सफेद बर्फ की चादर से ढके पहाड़, साथ-साथ बहता पानी और पहाड़ों के बीच छोटी-छोटी सड़कों पर दौड़ते छोटे ट्रक पर अपनी दुनिया में सवार बिंदास वीरा पर फिल्माए कई बेहद खूबसूरत सीन आंखों को सूकून देते हैं। इम्तियाज ने जितनी मेहनत अपनी लोकेशन को तलाशने और अपने कैमरामैन अनिल मेहता के साथ की, काश उससे आधी मेहतन भी स्क्रिप्ट को संवारने में करते तो यकीनन हर किसी के लिए हाइवे का सफर बरसों तक याद रहने वाला बन जाता।

कहानी: वीरा (आलिया भट्ट) के पिता मानिक त्रिपाठी का शहर में कुछ ऐसा दबदबा है कि उनके पास हाजिरी लगाने नेता और पुलिस के आला अफसर पहुंचते हैं। दिल्ली शहर की इस अरबपति फैमिली की वीरा अपने घर में खुद को पिंजरे में बंद पंछी की तरह मानती है। वीरा बिंदास स्वभाव की लड़की है जो जिदंगी के हर पल का मजा लेना चाहती है। करीब 4 दिन बाद वीरा की शादी होने वाली है। पूरी फैमिली में शादी का माहौल है, शादी की रस्में शुरू हो चुकी हैं। इसी बीच वीरा अपने मंगेतर को फोन कर लंबी ड्राइव पर चलने की जिद करती है। वीरा की जिद के आगे उसे झुकना पड़ता है। वीरा अपने मंगेतर के साथ हाइवे पर निकलती है। अचानक इनका सामना एक ठेठ देहाती क्रिमिनल गैंग से होता है जो वीरा का अपहरण लेता है।

गैंग के कुछ लोगों को जब वीरा के पिता की हैसियत और पहुंच का पता लगता है तो वे दहशत में आ जाते हैं। वीरा की फैमिली की दहशत के चलते गैंग के ज्यादातर लोग अपने हेड महाबीर भाटी (रणदीप हुड्डा) को वीरा को वापस उसके परिवार तक पहुंचाने के लिए कहते हैं। महाबीर ऐसा करने के लिए राजी नहीं होता और अपने 2 साथियों के साथ वीरा को लेकर चला जाता है। पुलिस से बचते-बचाते महाबीर अपने साथ वीरा को लेकर अनजान सफर पर निकल पड़ता है। महाबीर के साथ कुछ वक्त रहने के बाद वीरा को लगता है कि खुली हवाओं के बीच रहते-रहते वह बदल रही है। कुछ अर्से बाद महाबीर और वीरा में एक अजीब सा बंधन विकसित होने लगता है। महाबीर की कैद में रहते हुए भी वीरा अब खुद को पहले से कहीं ज्यादा आजाद महसूस करती है। अब वीरा अपनी फैमिली के बीच किसी भी सूरत में लौटना नहीं चाहती क्योंकि वीरा जानती है कि वहां न तो वह खुली हवाओं में सांस ले पाएगी और न ही खुद को सुरक्षित रख पाएगी।

ऐक्टिंग: वीरा के किरदार में आलिया भट्ट का बेहतरीन जीवंत अभिनय आपको हॉल से बाहर आने के बाद भी याद रहेगा। 'स्टूडेंट ऑफ द इयर' में अपनी इमेज से टोटली डिफरेंट इस किरदार में आलिया ने खुद को बेहतरीन ऐक्ट्रेस साबित किया। पूरी फिल्म के हर फ्रेम में आलिया का जवाब नहीं। आखिरी 15 मिनट की फिल्म तो टोटली आलिया के कंधों पर टिकी है। रणदीप हुड्डा का काम लाजवाब है, हालांकि इंटरवल तक रणदीप के चेहरे के एक जैसे एक्सप्रेशन नजर आते हैं।

निर्देशन: इम्तियाज अली ने खुद को ऑल-राउंडर साबित किया है। कहानी में कहने को बहुत ज्यादा नहीं है, फिर भी उन्होंने बेहतरीन ऐक्टिंग, गजब फटॉग्राफी और यादगार लोकेशन के दम पर दर्शकों को अंत तक बांधे रखा है।

संगीत: ए.आर. रहमान का संगीत इस फिल्म का प्लस पॉइंट है। 'पटाखा गुड्डी' गाना हर म्यूजिक चार्ट में टॉप-थ्री में शामिल है।

क्यों देखें: हाइवे पर एक ऐसा खूबसूरत सुहाना सफर जो लंबे अर्से तक याद रहेगा। हां, इस हाइवे पर रोमांचक और आंखों को सूकून देते सफर के दौरान आप कहानी, स्क्रिप्ट, संवादों पर खास ध्यान नहीं देंगे तभी इस सफर का आनंद ले पाएंगे। 
