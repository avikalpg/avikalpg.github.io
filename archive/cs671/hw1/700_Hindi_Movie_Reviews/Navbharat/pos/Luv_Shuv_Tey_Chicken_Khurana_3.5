ग्लैमर इंडस्ट्री में अनुराग के नाम का सिक्का चल निकला है, अब उनके नाम को टॉप कॉर्पोरेट कंपनियां कैश करने में लगी है। कभी साल में एक-आध फिल्म बनाने वाले अनुराग के बैनर से अब धड़ाधड़ फिल्में बन रही हैं। बेशक, उनके बैनर तले हर टेस्ट की फिल्में बन रही है यहीं वजह है बॉक्स ऑफिस पर भी उनके नाम का सिक्का चल निकला है। अनुराग की इस नई फिल्म में इस बार बहुत कुछ बदला-बदला नजर आता है।

वासेपुर के बाद अनुराग अब पंजाब में जा पहुंचे हैं और अपने मिजाज के मुताबिक अनुराग ने पंजाब पर फिल्म बनाने से पहले वहां के कल्चर को जाना। अक्सर पंजाबी किरदारों को लेकर बनी फिल्मों में बहुत कुछ हल्का-हल्का नजर आता है, लेकिन इस बार उन्होंने पंजाबी कल्चर में लगातार टूटते रिश्तों के साथ बहुत कुछ ऐसा दिखाया है जो आपको पिछली फिल्मों से बिल्कुल अलग-अलग नजर आएगा।

दरअसल, पिछले कुछ अर्से में पंजाबी किरदारों या पंजाबी कल्चर पर बनी 'विकी डोनर', 'दो दूनी चार' जैसी कई फिल्मों ने बॉक्स ऑफिस पर अच्छा खाया बिजनेस किया। यहीं वजह है बॉक्स ऑफिस पर लगातार मिलती कामयाबी को कैश करने में लगी ग्लैमर इंडस्ट्री में यह सब्जेक्ट बेहद हॉट और बिकाऊ हो रहा है।

यंग डायरेक्टर समीर शर्मा की तारीफ करनी होगी कि उन्होंने मुंबई के किसी स्टूडियो में पंजाब के किसी शहर का सेट लगाकर फिल्म बनाने की बजाए इस पंजाब की अलग अलग लोकेशन पर शूट किया।

कहानी : पंजाब के एक छोटे से कस्बे में रहने वाले ओमी ( कुणाल कपूर ) के सपने बहुत ऊंचे है। अपने इन्हीं सपनों को साकार करने ओमी लंदन गया और चालाकी और से अपनी गुजर बसर करने लगा। कम कमाई और खर्च ज्यादा होने की वजह से ओमी पर लगातार कर्ज बढ़ता गया और हालत यह हो गई कि उसे लौटना पड़ा। ओमी के दादा दार जी (विनोद नागपाल) का ढाबा पूरे पंजाब में मशहूर है।

दारजी के इस ढाबे में दूरदराज के इलाकों से लोग चिकन खाने आते है। अचानक , एक दिन दार जी की याददाश्त खो गई। दार जी के अलावा चिकन खुराना की रेसिपी और कोई नहीं जानता था ऐसे में ढाबा बंद हो गया। ओमी जब लौटा तो उसने सभी को लंदन में अपनी कोठी होने की झूठी खबर और सुना दी ताकि उसका रुतबा बढ़ सके। ओमी ढाबा फिर शुरू करता है, लेकिन चिकन खुराना की रेसिपी उसके पास नहीं है। ओमी के सामने सबसे बड़ा चैलेंज चिकन खुराना की रेसिपी को तलाशना है।

ऐक्टिंग : दार जी के रोल में विनोद नागपाल का जवाब नहीं । दार जी के किरदार में उनके पास डायलॉग बहुत कम थे, लेकिन उन्होंने अपनी खामोशी और मौन चेहरे से बहुत कुछ कहा। स्क्रीन पर जब भी दार जी और उनका पोता ओमी खुराना यानी कुणाल कपूर आते है दर्शकों को गुदगुदाने का मौका मिलता है। 'गैंग्स ऑफ वासेपुर' के बाद एक ठेठ पंजाबन के रोल में हुमा कुरैशी खूब जमी है। अन्य किरदारों में टीटू मामा के रोल में राजेश शर्मा ने प्रभावित करते है।

डायरेक्शन : यंग डायरेक्टर समीर शर्मा ने फिल्म की रफ्तार को कहीं कम नहीं होने दिया तो वहीं स्क्रिप्ट पर उनकी पूरी पकड़ है। फिल्म के लगभग हर कलाकार से समीर ने बेहतरीन काम लिया। पंजाबी माहौल को उन्होंने सिल्वर स्क्रीन पर जीवंत कर दिखाया है।

संगीत : फिल्म के गाने माहौल पर फिट हैं, लेकिन इतना दम भी नहीं कि दर्शकों की जुबां पर आ सकें।

क्यों देखें : बेहतरीन परफॉर्मेंस, कसी हुई स्क्रिप्ट के साथ पंजाबी कल्चर को बॉलिवुड की दूसरी फिल्मों से अलग करके दिखाने की अच्छी कोशिश, जिसमें इस कल्चर में लगातार टूटते और मतलबी रिश्तों को असरदार ढंग से पेश किया गया है। अगर आप लीक से हटकर बनी अच्छी फिल्मों के शौकीन हैं तो खुराना जी आपको अपसेट नहीं करेंगे। 
