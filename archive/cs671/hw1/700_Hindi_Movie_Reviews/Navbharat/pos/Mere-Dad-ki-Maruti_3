छोटी-छोटी फिल्में कई बार बड़ा धमाका कर जाती हैं। अक्सर वह प्रमोशन में तो पीछे रह जाती हैं लेकिन एंटरटेनमेंट के मामले में आगे निकल जाती हैं। ऐसी ही फिल्म है यशराज बैनर तले बनी 'मेरे डैड की मारुति'। एंटरटेनमेंट के लिए किसी बड़े चेहरे और बिग स्टार की जरूरत नहीं होती है। इसके लिए जरूरी है कहानी और ऐसे किरदार जो उसे पर्दे पर बखूबी निभा सकें। इस फिल्म से रिहा चक्रबर्ती ने डेब्यू किया है।

कहानी: फिल्म की कहानी पंजाबी परिवार की शादी और उसके कल्चर को बखूबी बयां करती है। कहानी खूबसूरत शहर चंडीगढ है। जिसमें तेज ( राम कपूर) अपने बेटे समीर (साकिब सलीम) को मिनट भर में सैकड़ों गालियां दे सकता है। जिनमें से कुछ वह अपने आप को भी दे लेता है। समीर की इकलौती बहन तन्वी की शादी होने वाली है। शादी में अपने दामाद को सरप्राइज गिफ्ट देने के लिए समीर के पापा ने रेड कलर की अल्टिगो कार खरीदी है। जिसे देखकर समीर खुश हो जाता है लेकिन जब उसे पता चलता है कि वह उसकी बहन की शादी के लिए है तो वह गुस्सा हो जाता है। इसी दौरान उसकी जिंदगी में पहली लड़की आती है, जो उसे देखकर अपना फोन नंबर दे देती है। और उसे कहती है कि वह उसे उसके हॉस्टल आकर पार्टी में ले जाए।

समीर अपने पापा के डर से बिना किसी को बताए उस रेड कलर की अल्टिगो में हॉस्टल पहुंचता है। अगले दिन वह फिर चोरी से घर में सबको शादी के काम में बिजी देखकर कार ले जाता है। फिल्म की कहानी यहीं से रोमांचक मोड़ लेती है। वह कार की चाबी पार्किंग वाले को देने की बजाए किसी दूसरे इंसान को देकर चला जाता है। बस गाड़ी यहीं से गायब होती है और फिल्म की कहानी का नाम ही फिल्म का कहानी बन जाता है। गुम हो चुकी कार को ढूंढने में समीर और उसका दोस्त हर तरह का जुगाड़ करते हैं, क्योंकि अगर तेज को पता चल गया तो वह समीर को छोड़ेगा नहीं।

कार के जुगाड़ में वह किराए की कार से लेकर चोर बाजार से कार खरीदने तक की प्लानिंग कर लेते हैं। समीर की बहन की सगाई में पता चलता है कि जिस लड़की जैज्लीन (रेहा चक्रबर्ती) के साथ वह घूम रहा है वह उसके होने वाले ब्रदर-इन-लॉ की बहन है। बस समीर और उसका दोस्त गट्टू उसे भी अपनी परेशानी बताकर अपने प्लान में शामिल कर लेते हैं। अंत में समीर को पुलिस पकड़ लेती है। जिससे इस बात का पता उसकी बहन तन्वी को चल जाता है। जैसे-तैसे सब मामला निपट जाता है। वह तीनों तीन कारें लेकर आ जाते हैं। लेकिन यह पूरी कहानी तेज को पता चल जाती है।

ऐक्टिंग: राम कपूर छोटे पर्दे के साथ बड़े पर्दे पर भी उतने ही सहज दिखाई दिए हैं। एक गुस्से वाले पंजाबी डैड का रोल बखूबी निभाया है। वहीं साकिब सलीम ने भी कैरेक्टर को भरपूर जिया है। रेहा पूरी फिल्म में ओवर एक्टिंग करती हुई नजर आईं। फिल्म में पंजाबी कूट-कूट कर भरी हुई है लेकिन फिल्म देखने समझने में गैर-पंजाबियों को भी कोई दिक्कत नहीं होने वाली है। रवि किशन का रोल छोटा-सा है लेकिन काफी रोबदार है। वहीं प्रबल पंजाबी बहुत ही क्यूट लगा है। और फिल्म में पंजाबी मिक्स अंग्रेजी का तो कहना ही क्या।
