हर चीज को लेकर हमेशा उत्सुक रहने वाली श्रेया के लिए यह गर्मी की छुट्टी यादगार हो जाती है। हमेशा साहसिक काम में लगी रहने वाली श्रेया खुद को कभी किसी लड़के से कम नहीं समझती है। वह अपनी जिद पर अपने परिवार के साथ आखिर अपने उस पैतृक गांव में पहुंचती है, जहां कुछ डार्क सीक्रेट पहले से ही उसका इंतज़ार कर रहे हैं।

कहानी: इस हफ्ते रिलीज़ हुई बच्चों की फिल्म 'जलपरी', 'आई एम कलाम' के डायरेक्टर नीला माधब पांडा की एक और बेहतरीन फिल्म है, जो भ्रूण हत्या पर आधारित है। यह फिल्म उस टीनेजर श्रेया की कहानी है, जिसने हमेशा चुनौतियों से पंगा लिया है। लड़की होकर भी कभी वह खुद को किसी लड़के से कम नहीं समझती। श्रेया एक छोटे से परिवार की सदस्य है, जिसमें उसकी नानी, पापा और छोटा भाई सैम रहता है। दोनों भाई-बहन की शरारतें हर दिन कुछ नया कर गुजरती हैं। आखिर श्रेया की जिद ने उसके पूरे परिवार को दिल्ली से हरियाणा के लक्ष्मीगढ़ में पहुंचा दिया, जहां उसके दादा का घर है। उन्होंने इस घर को लेकर इतनी कहानियां सुनी हैं कि हर पल उनकी आंखों में वहां जाने की चमक मौजूद होती। दोनों को पता था कि उसके दादा के गांव में बेहद खूबसूरत, पहाड़, झरने, नदियां, बाग-बगीचे हैं, लेकिन पहुंचने पर सचाई कुछ और निकलती है।
वहां ऐसा कुछ भी नहीं है। किसी भी तरह की बुनियादी सुविधाओं से परे यहां के लोग काफी पुराने खयालों वाले हैं। श्रेया को तब धक्क लगता है, जब उसे पता चलता है कि इस गांव में उसके अलावा एक भी लड़की नहीं। गांव वाले श्रेया को एक एलियन की तरह लगते हैं, उसकी मस्ती उन्हें खूब परेशान करती हैं, क्योंकि इस गांव में लड़कियों का जन्म लेना एक पाप की तरह है। श्रेया यह बात जानकर और परेशान होती है कि यहां गांववाले एक डायन से डरे फिरते हैं। उसके लिए यह एक चुनौती होती है कि वह गांव वाले के दिलो दिमाग से यह डर को निकाल फेंके।

कलाकार: 'जलपरी' में श्रेया के कैरेक्टर में लहर खान और सैम के कैरेक्टर में कृशांग त्रिवेदी बिल्कुल फिट हैं। ये दोनों बाल कलाकार कहानी को जिंदा बनाने में पूरी तरह सफल नज़र आए। पापा बने प्रवीन डबास ने भी अच्छे अभिनय का परिचय दिया है।

डायरेक्शन: 'आई एम कलाम' से बच्चों के दिलों पर राज करने वाले डायरेक्टर नीला माधब ने इस फिल्म में भ्रूण हत्या के मुद्दे को बखूबी उभारा है। फिल्म को शुरु से अंत तक बांधने में वह कामयाब रहे।


संगीत: इस फिल्म में पियूष मिश्रा का गाना 'बरगद', फिल्म के सिचुएशन को सूट करता है।

क्यों देखें: कन्या भ्रूण हत्या पर एक दिलचस्प कहानी, जो सिर्फ एक कहानी की तरह नहीं, बल्कि हमारे आसपास की कई सचाइयों तक हम तक खींच लाने का दम रखती है। तय है कि बच्चे तो मजा लेंगे ही, बड़े भी फिल्म से बोर नहीं होंगे।
