दिबाकर बनर्जी ने साबित किया कि बॉक्स आफिस पर चलती हवा के विपरीत उन्हें अलग टेस्ट की फिल्में बनाना आता है। बेशक, बनर्जी की पिछली फिल्मों ने कलेक्शन में बहुत ज्यादा धमाल ना किया हो, लेकिन उनकी फिल्मों को क्रिटिक्स ने जमकर सराहा और दर्शकों की एक खास क्लास इन सभी फिल्मों को देखने थिअटर तक पहुंची। बनर्जी की पहली फिल्म 'खोसला का घोसला' में एक आम आदमी की प्रॉपर्टी डीलर के खिलाफ जंग नजर आई, तो 'ओय लकी लकी ओय' में एक शातिर चोर की कहानी को अलग ढंग से पेश किया गया। 'लव सेक्स और धोखा' को उन्होंने नई स्टार कास्ट और विडियो कैमरे के साथ अलग-अलग ऐंगल में शूट किया। इस बार उन्होंने मशहूर बंगाली लेखक शरदेन्दु बंदोपाध्याय की कहानियों के मेन किरदार 'ब्योमकेश बख्शी' को लेकर सिल्वर स्क्रीन पर एक नया प्रयोग किया है। दिबाकर की तारीफ करनी होगी कि अपनी मेहनत और लगन के साथ उन्होंने स्क्रीन पर 1942 के कलकत्ता को जीवंत कर दिखाया।
कहानी: 40 के दशक में कलकत्ता के विद्या सदन कॉलेज का स्टूडेंट ब्योमकेश बख्शी (सुशांत सिह राजपूत) खुद को किसी नामी जासूस से कम नहीं समझता। ब्योम के बारे में आसपास के लोग इतना जानते है उसे किसी भी बात की तह में जाने का जुनून हमेशा रहता है। एक दिन ब्योमकेश से मिलने अजीत बंदोपाध्याय (आनंद तिवारी) आता है। अजीत चाहता है ब्योमकेश उसके लापता पिता की तलाश करे जो एक फैक्ट्री में केमिकल साइंटिस्ट थे। ब्योमकेश इस केस को अपने हाथ में लेता है, और अगले ही दिन कलकत्ता के उस बोर्डिंग हाउस जाता है, जहां अजीत के पिता रहा करते थे। इस बोर्डिंग हाउस को डॉक्टर गुहा (नीरज कबि) चलाते है। अजीत के पिता की खोज में लगा ब्योमकेश खूबसूरत ऐक्ट्रेस अंगूरी देवी (स्वस्तिका मुखर्जी) से मिलता है, जो उसे उस फैक्ट्री के छोटे से स्विमिंग पूल पर मिलती है, जहां अजीत के पिता मैनेजर थे। ब्योमकेश जब इस केस की छानबीन में लगा है, उस वक्त सेकंड वर्ल्ड वॉर जारी है। अंग्रेजी हुकूमत को खतरा है कि जापानी आर्मी कलकत्ता पर अटैक कर सकती है। ऐसे माहौल में कलकत्ता से अचानक 500 किलो अफीम भी गायब हो जाती है। तस्करी के इस खेल में चीन और जापानी आर्मी के कुछ आला अफसर भी शामिल है। ब्योमकेश जब इस केस की तह में पहुंचता है तो उसे महसूस होता है केस इतना छोटा नहीं है जितना वह समझ रहा था। इस केस के तार एक खूबसूरत ऐक्ट्रेस के साथ-साथ जापानी आर्मी और चीनी ड्रग डीलर्स से भी जुड़े है। ब्योमकेश जब सच के करीब पहुंचता है तो सच जानकर हर कोई हैरान रह जाता है। ब्योमकेश की यही खोज इंटरवल के बाद एक मर्डर मिस्ट्री में तब्दील हो जाती है।
ऐक्टिंग: सुशांत सिंह राजपूत ने ब्योमकेश के किरदार को बेहतरीन ढंग से निभाने के लिए जबर्दस्त होमवर्क किया है। ब्योमकेश के किरदार में सुशांत ने बॉडी लैंग्वेज, ऐक्टिंग, डायलॉग डिलिवरी पर पूरी पकड़ शुरू से अंत तक बरकरार रखी है। बांग्ला फिल्मों की नामी एक्ट्रेस स्वस्तिका मुखर्जी ने अंगूरी देवी के किरदार को जीवंत कर दिखाया है। दिव्या मेनन को ज्यादा मौका नहीं मिला। वहीं, डॉक्टर अनुकूल गुहा के रोल में नीरज कबि का काम जबरदस्त है। नीरज ने कई सीन्स को इतने बेहतरीन तरीके से कैमरे के सामने शूट किया कि उनके सामने मौजूद हर किरदार फीका पड़ गया। म्यांग चैंग अपने रोल में फिट हैं।

निर्देशन: दिबाकर ने यह यह फिल्म कहीं-कहीं जरूरत से ज्यादा खींची है। अगर दिबाकर चाहते तो फिल्म को आसानी से 15 मिनट कम कर सकते थे। जापान द्वारा कलकत्ता पर हुए हमले की घटना को विस्तार से दिखाया जाना चाहिए था, लेकिन दिबाकर इसे बसकर छू कर निकल जाते है। ऐसा लगता है दिबाकर का पूरा फोकस मर्डर मिस्ट्री पर ही लगा रहा। इतना ही नहीं, दिबाकर ने फिल्म में 1942 के कलकत्ता को स्क्रीन पर जिस बेहतरीन अंदाज से दिखाया है उसकी तारीफ करनी होगी। पर्दे पर पान मोड़ने और खाने की स्टाइल का बेहतरीन अंदाज, अखबार, घड़ी, चश्मा सबकुछ जैसे उसी दौर और माहौल का लगता है। बैकग्राउंड में चलता गाना ये दिन रात नही, अगर हम साथ नहीं... आपको चालीस के दशक का कोलकाता दिखा देता है। वहीं, इंटरवल के बाद कई सीन्स दर्शकों के सब्र का इम्तिहान लेते है, तो क्लाइमैक्स में जबर्दस्त खून-खराबे के सीन फैमिली क्लास और बच्चों को विचलित कर सकते हैं।

संगीत: फिल्म का संगीत माहौल पर फिट है, लेकिन ऐसा कोई गाना नहीं जो आपको हॉल से बाहर आने के बाद याद रह सके। हां, दिबाकर ने इन गानों का ऐसे अंदाज और सिचुएशन में फिल्मांकन किया है, जो गानों को भी कहानी का हिस्सा बना देता है।

क्यों देंखे: अगर आप 40 के दशक की मर्डर मिस्ट्री को पर्दे पर देखना चाहते है, तो ब्योमकेश को जरूर मिलने जाएं। हां, फिल्म की सुस्त रफ्तार इस फिल्म का माइनस पॉइंट है। अगर वीकेंड पर फैमिली के साथ कोई हल्की-फुल्की मनोरंजक मूवी देखने जा रहे है तो ब्योमकेश आपके लिए बिल्कुल नहीं है। 
