इस शुक्रवार रानी की 'मर्दानी' के अपोजिट एक ऐसी डॉक्युमेंट्री फिल्म भी रिलीज हुई, जिसके बारे में फिल्मों के शौकीनों को ज्यादा कुछ पता नहीं था। इसका न तो टीवी चैनलों पर प्रचार हुआ और प्रड्यूसर का इतना बजट नहीं था जो इस फिल्म को कहीं भी प्रमोट कर पाता। हम जिक्र कर रहे है फिल्म कटियाबाज का।

अगर आपको इस टाइटिल का सही मतलब समझ न आए तो बता देते हैं। कटियाबाज यानी बिजली के खंभों पर लटकी तारों में तार फंसाकर बिजली चोरी करने वाले। फिल्म की कहानी कानपुर के आसपास घूमती है जहां कुछ साल पहले तक बहुत कारखाने होते थे, लेकिन बाद में जब शहर में आए दिल बिजली की किल्लत बढ़ने लगी इनकी गिनती घटकर दो सौ के करीब रह गई। इस डॉक्युमेंट्री में नजर आते है हर रोज पंद्रह से बीस घंटे बिजली की किल्लत झेल रहे बिजली चोर और बिजली प्रयोग करने का पैसा देने वाले कंज्यूमर दोनों है, जिनका मकसद 24 घंटे बिजली पाना है।

कहानी: लोहा सिंह कानपुर का नामी कटियाबाज है। लोहा सिंह उन लोगों के लिए बिजली की तारों पर कंटिया डालने का काम करता है जो जिन्हें बिजली नसीब नहीं होती। ऐसा करके लोहा सिंह को लगता है कि वह बहुत अच्छा काम कर रहा है। लोहा सिंह कंटिया लगाने में माहिर है और सारी समस्याओं का समाधान करना जानता है। कभी-कभी वह समस्या पैदा करने का भी काम करता है यानी जब उसे कंटिया लगानी होती है तो वह ट्रांसफॉर्मर खराब करके अपने काम में जुट जाता है। बिजली चोरी करने के काम को लोहा सिंह बहादुरी मानता है।

शहर में लगातार बढ़ती बिजली चोरी की इन घटनाओं पर लगाम कसने के लिए एक ईमानदार योग्य आईएएस आफिसर ऋतु माहेश्वरी की यहां एंट्री होती है। ऋतु बिजली यूज करने वाले कंपनी के कस्टमर्स को वक्त पर पर बिजली के बिल भुगतान करने के लिए समझाने के साथ बिजली चोरों के खिलाफ अभियान शुरू करती हैं, जिससे वह बहुत से लोगों की नजरों में विलन बन जाती हैं। माहेश्वरी के विरोधियों में जनता के साथ साथ डिपार्टमेंट के चंद लोग और नेता भी है।

निर्देशन : निर्देशक जोड़ी फहद मुस्तफा और दीप्ति कक्कड़ की तारीफ करनी चाहिए कि उनकी इस स्क्रिप्ट इस कदर पकड़ है कि यह डॉक्युमेंट्री होकर भी फीचर फिल्म से कहीं कम नहीं लगती। आज भी देश में ऐसे बहुत से कस्बे-गांव मिल जाएंगे, जहां बिजली के नाम पर तार और खंभा ही हैं। ऐसे लोग इस फिल्म को अपने बेहद नजदीक पाएंगे। फिल्म के संवाद असरदार और सटीक है। एक सीन में माहेश्वरी कहती है, ऐसा पहली बार हुआ जब एक साल में मेरा ट्रांसफर नहीं हुआ और मेरे बेटा एक ही शहर में स्टडी करते हुए अगली क्लास में आया। ऐसा लगता है इस डाक्युमेंट्री को डायरेक्टर जोड़ी ने पहले से सिनेमाघरों में रिलीज करने का इरादा था तभी फिल्म का बैकग्राउंड स्कोर बॉलिवुड फिल्मों जैसा है।

क्यों देखें : डॉक्युमेंट्री होते हुए भी कटियाबाज आपको अपसेट नहीं करेगी। डायरेक्टर जोड़ी ने अच्छी मेहनत करके जाने-पहचाने सब्जेक्ट को मजेदार ढंग से पेश किया है। दिल्ली एनसीआर और यूपी के उन इलाकों के वे लोग जो आजादी के करीब छह दशक बाद भी बिजली कटौती के सबसे बड़े शिकार हैं, इस फिल्म के साथ आसानी से जुड पाएंगे। ऐसे लोगों के दिल की बात को फहद और दीप्ति ने पूरी ईमानदारी से पर्दे पर पेश किया है।
