अनुराग कश्यप की फिल्में बनाने की स्टाइल औरों से जुदा है और अपने अंदाज के लिए उन्होंने बॉक्स ऑफिस के साथ समझौता नहीं किया। गैंग्स ऑफ वासेपुर , अनुराग की इस फिल्म को आप उनकी एक और एक्स्पेरिमेंटल फिल्म कह सकते है , जिसमें उन्होंने एक बार फिर कुछ ज्यादा प्रयोग कर दिए और इनकी भीड़ में कहानी गोलियों और गालियों के बीच खोकर रह गई। अंग्रेजी सरकार के गोदामों में जमा अनाज की चोरी से शुरू होकर इस कहानी को अनुराग पीढ़ी दर पीढ़ी दुश्मनी के बीच कोल माफिया तक ले जाते हैं। कुरैशी और पठानों के बीच की इस दुश्मनी को अनुराग ने ऐसे सीन्स के साथ पेश किया है , जो कमजोर दिल वाले दर्शकों को आसानी से हजम नहीं हो सकते। अनुराग अगर चाहते तो इस बेवजह की हिंसा , गाजर-मूली की तरह कटती जिंदगियों और बूचड़खाने के घिनौने सींस से असानी से बच सकते थे। मूवी का पार्ट 2 अभी आना बाकी है। फिल्म के साथ दिखाए गए पार्ट 2 के प्रोमो से लगता है कि इसमें अनुराग हिंसा की सभी हदों को पार कर जाएंगे।

कहानी: गुलाम भारत में सरकारी अनाज की चोरी , आजादी के बाद कोल माफिया से स्क्रैप माफिया और फिर रंगदारी , इन तीन पहलुओं को फोकस करती इस कहानी को अनुराग ने पेश किया है। झारखंड का कोल माफिया बेशक सबसे अहम पक्ष है , लेकिन अनुराग ने फिल्म को कोयले की तस्करी तक सीमित नहीं रखा। दरअसल , अनुराग जानते थे कि वह आज के दौर में दर्शकों को पौने तीन घंटे तक कोल माफिया के साथ बांध नहीं सकते। कहानी धनबाद के वासेपुर के आसपास ज्यादा घूमती है , लेकिन मूवी के पहले पार्ट का वासेपुर से कुछ लेना-देना नहीं है। आजादी से पहले से ही कुरैशी और पठानों में रंजिश है। अनुराग इसी रंजिश को चालीस के दशक से आगे बढ़ाते हैं।

फिल्म तीन पीढ़ियों के बीच घूमती है , जो 1941 से लेकर 2004 के बीच फैली है। धनबाद के छोटे से कस्बे वासेपुर से जुड़ी कोयला खनन माफिया की इस कहानी में जबर्दस्त हिंसा है। सरदार खान (मनोज बाजपेयी) और रामाधीर सिंह (तिग्मांशु धूलिया) के बीच की दुश्मनी पीढि़यों से बरकरार है। कोल और स्क्रैप माफिया से जुडे़ इन दोनों के गिरोहों का वासेपुर में राज चलता है। रामाधीर अब राजनीति की दुनिया में पहचान बना चुका है। हर तरह के गैरकानूनी कामों में उसका और उसके गुंडों की फौज का राज है। आलम यह है कि यहां सरदार खान और रामाधारी सिंह के सामने प्रशासन और पुलिस की बोलती बंद हो जाती है। दोनों के एक इशारे पर सारा वासेपुर हिंसा की आग में जलने लगता है। भ्रष्ट अफसरशाही , राजनेता और पुलिस के आला अफसर अपने मतलब के लिए रामाधारी की कठपुतली बन चुके हैं।

ऐक्टिंग: मनोज बाजपेयी फिल्म की जान है। उनकी डायलॉग डिलिवरी , उनके लुक से लेकर उनका हर स्टेप कहता है कि सरदार खान का किरदार उनके सिवाय और कोई कर ही नहीं सकता। डायरेक्टर तिग्मांशु धूलिया नेता और बाहुबली के किरदार में पूरी तरह से फिट हैं। स्क्रिप्ट में महिला किरदारों के लिए कुछ खास नहीं था , इसके बावजूद सरदार खान की पहली बीवी नज़मा के रोल को रिचा चड्डा ने ऐसे असरदार ढंग से निभाया कि दर्शक उसकी डायलॉग डिलिवरी पर भी तालियां बजाते हैं। पीयूष मिश्रा और नवाजुद्दीन सिद्दीकी ने अपनी असरदार मौजूदगी का एहसास कराया है।

निर्देशन: अनुराग ने स्क्रिप्ट को कहीं भटकने नहीं दिया और ना इसमें बॉक्स ऑफिस की चाह में चालू मसाले परोसे। लेकिन कुरैशी-पठान दुश्मनी के सींस को बूचड़खानों , भयावह हिंसा और गालियों की भरमार से दूर रखा जाता , तो फिल्म सबके लिए होती।

संगीत: फिल्म का संगीत कहानी के अनुकूल है , इसमें लोक संगीत का राज है। यशपाल शर्मा पर फिल्माया गया आइटम नंबर खूब है। बैकग्राउंड में गानों का सही इस्तेमाल किया गया है।

क्यों देखें: अगर अनुराग के जबर्दस्त फैन हैं और एक्स्पेरिमेंटल सिनेमा को पसंद करते हैं तो फिल्म आपके लिए है। लेकिन फैमिली क्लास और वीकएंड पर मौज-मस्ती के लिए थिएटर का रुख करने वाले वासेपुर से दूर ही रहे क्योंकि यहां की गलियों में इनके लिए कुछ नहीं है। 
