बॉलिवुड में 60 के दशक में सीमित बजट में 'कोहरा' और 'बीस साल बाद' तो 80 के दशक में राज कुमार कोहली की 'जानी दुश्मन' जैसी मल्टिस्टारर, मेगा बजट हॉरर फिल्म भी बनी। इन फिल्मों ने बॉक्स ऑफिस पर अच्छा बिजनस भी किया। वहीं, हॉलिवुड में भी हॉरर फिल्मों में टॉप स्टार्स से लेकर न्यूकमर्स तक नजर आते हैं। इनमें बेहतरीन थ्री डी तकनीक के अलावा गजब कॉस्ट्यूम, बेहतरीन लोकेशन, हैरतअंगेज ऐक्शन, स्टंट सीन की भरमार होती है, जिनके दम पर इन फिल्मों की दुनियाभर में मोटी कमाई होती है। अगर इस फिल्म के टाइटल से आप यह समझ बैठे हैं कि फिल्म यूएसए के एक्स प्रेजिडेंट अब्राहम लिंकन की जिंदगी के किसी पक्ष से जुड़ी है तो आपका मानना गलत है। स्क्रिप्ट की डिमांड पर डायरेक्टर ने इस फिल्म का काफी बड़ा हिस्सा अंधेरे में शूट किया है। अगर थ्री डी तकनीक में बनी कुछ फिल्मों को देखा जाए तो डार्क लोकेशन पर फिल्माए गए थ्री डी सीन का क्रेज कम हो जाता है, लेकिन इस फिल्म में ऐसा नहीं हुआ और अंधेरे में शूट किए गए थ्री डी सीन्स निखर कर सामने आए हैं। हॉलिवुड की दूसरी हिंदी डब फिल्मों की तर्ज पर इस फिल्म के कई डायलॉग भी फ्रंट क्लास दर्शकों को खुश करने के लिए रखे गए हैं, जो यकीनन हिंदी डब वर्जन का लेवल कम करते हैं।

कहानी : फिल्म की कहानी सात साल के अब्राहम (बेंजामिन वॉकर) से शुरू होती है। बचपन में अब्राहम की मां को अपनी जान से हाथ धोना पड़ता है। कुछ अर्से बाद अब्राहम को पता चलता है कि उसकी मां की जान एक राक्षस की वजह से गई है। उसी दिन अब्राहम फैसला करता है कि बड़ा होकर वह राक्षसों का शिकार करने वाला शिकारी बनेगा। अब्राहम अपने इस मकसद को पूरा करने के लिए कड़ी ट्रेनिंग लेता है और खुद को हर खतरे का मुकाबला करने के लिए तैयार करता है। इस ट्रेनिंग के पूरा होने के बाद अब्राहम राक्षसों का सफाया करने के मिशन में लग जाता है। अब्राहम अपने मकसद में लगातार कामयाब होकर एक के बाद एक राक्षस को मार गिराता है। इसी बीच अब्राहम की शादी भी हो जाती है। शादी के बाद भी अब्राहम अपना मिशन जारी रखता है और राक्षसों को खत्म करने के काम में लगा रहता है।

क्यों देखें : डायरेक्टर तिमुर ने अब्राहम के राक्षसों का खात्मा करने वाले सीन बहुत असरदार ढंग से फिल्माए हैं। इस फिल्म के कई सीन आपको 70-80 के दशक में आई रामसे ब्रदर्स की हॉरर फिल्मों की याद दिला सकते हैं। खासकर अब्राहम द्वारा कुल्हाड़ी चलाने का सीन थ्री डी इफेक्ट्स के कारण गजब का असर छोड़ता है। फिल्म के क्लाइमेक्स में अब्राहम की राक्षसों के साथ फाइट के थ्री डी सीन शानदार हैं। अगर आप इस फिल्म को पूरी तरह इन्जॉय करना चाहते हैं तो इसे थ्री डी में ही देखें। हॉरर फिल्मों के शौकीनों को यह फिल्म निराश नहीं करेगी।
