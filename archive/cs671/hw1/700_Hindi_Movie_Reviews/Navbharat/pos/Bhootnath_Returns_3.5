इन दिनों जब सीक्वल और रीमेक का सीजन है तो ऐसे में बीआर फिल्म्स ने भी अपनी पिछली हिट फिल्म 'भूतनाथ' का सीक्वल बनाया। ऐसा जरूरी नहीं कि सीक्वल की कहानी पिछली फिल्म से जुड़ी हो। कुछ ऐसा ही इस फिल्म में भी नजर आता है। बेशक इस फिल्म में एक बार फिर शाहरुख खान नजर आते हैं लेकिन इसका मतलब यह भी नहीं कि इस सीक्वल की कहानी पिछली फिल्म में नजर आए शाहरुख खान से जुड़ी हो। अगर भूतनाथ के लीड किरदार को छोड़ दिया जाए तो बाकी सब कुछ बदला हुआ है। इस बार भी कहानी का असली हीरो बच्चा है जिसे पिछली फिल्म की तर्ज पर 'भूतनाथ' नजर आता है, तो यहां भी भूतनाथ देश की सबसे बडी झुग्गी बस्ती धारावी से है।

इस चुनावी सीजन में भूतनाथ भी नेताओं जैसी बातें करने के साथ-साथ एक सोशल मेसेज देता है। कभी सलमान के बैनर तले 'चिल्लर पार्टी' जैसी कमाई वाली फिल्म बना चुके यंग डाइरेक्टर नितेश तिवारी ने अपनी पिछली फिल्म की तर्ज पर इसबार भी एक अच्छा मेसेज देने का कोशिश की है।

कहानी: फिल्म के प्रीक्वल में कैलाशनाथ, (भूतनाथ, अमिताभ बच्चन) की भटकती आत्मा की शांति के लिए पूजा पाठ किया जाता है। इसके बाद भूतनाथ भूत वर्ल्ड में आ जाता है। यहीं से सीक्वल की शुरुआत होती है। भूतनाथ अब भूत वर्ल्ड में है, लेकिन यहां हर कोई उसका मजाक उड़ाने में लगा है। भूत वर्ल्ड में रहने वाले भूतों को शिकायत है कि उसने धरती पर जाकर भूतों का खौफ ही खत्म कर दिया। यही वजह है यहां रहने वालों भूतों के ताने सुनते-सुनते भूतनाथ अपसेट है। भूत वर्ल्ड से उसे एकबार फिर धरती पर भेजा जाता है ताकि इस बार एक नहीं दो-तीन बच्चों को डराए और फिर सम्मान के साथ भूतवर्ल्ड में वापसी कर सके।

भूतनाथ अब बच्चों को डराने के मकसद से धरती पर आता है। धारावी की झुग्गी बस्ती में रहने वाला अखरोट (पार्थ भोलेराव) उसे एक पार्क में मिलता है। अखरोट को भूतनाथ डराने की कोशिश करता है, लेकिन अखरोट उससे जरा भी डरता। भूतनाथ को सिर्फ अखरोट ही देख पाता है। धीरे-धीरे अखरोट और भूतनाथ अच्छे दोस्त बन जाते है। अखरोट और भूतनाथ भ्रष्ट राजनेताओं और करप्शन के खिलाफ एक मुहिम शुरू करते हैं। भाउजी (बोमन ईरानी) ऐसा सफेदपोश नेता है जो क्रिमिनल रेकॉर्ड के बावजूद चुनावी मैदान में है। अखरोट और बस्ती के लोगों को भाउजी की असलियत मालूम है। यही वजह है कि हर कोई उसे हराना तो चाहता है लेकिन भाउजी का सामना करने की किसी हिम्मत नहीं है। ऐसे में अखरोट और भूतनाथ भाउजी को हराने के लिए प्लान बनाते हैं।

ऐक्टिंग: भूतनाथ के किरदार में अमिताभ बच्चन लाजवाब रहे हैं। बेशक फिल्म के अधिकांश हिस्से में बिग बी वही सब करते नजर आए है जो उन्होंने पिछली 'भूतनाथ' में किया। ऐसा करना बिग बी के किरदार की डिमांड भी थी। बिग बी के बाद फिल्म की सबसे बड़ी यूएसपी मास्टर पार्थ भोलेनाथ का बेहतरीन अभिनय है। मास्टर पार्थ ने अपने किरदार को कुछ ऐसे असरदार ढंग से पर्दे पर जीवंत किया है हर कोई हॉल से निकलते वक्त बिग की के साथ-साथ पार्थ की ऐक्टिंग की तारीफ करता नजर आता है। भाउजी के किरदार में बोमन ईरानी ने अपने लाजवाब अभिनय से साबित किया इस किरदार को उनके लिए ही लिखा गया। वकील बने संजय मिश्रा खूब जमे हैं।

निर्देशन: नितेश तिवारी ने स्क्रिप्ट के साथ न्याय किया है, लेकिन कई जगह फिल्म को बेवजह खींचा भी है। यहीं कहानी की रफ्तार थम जाती है। इंटरवल के बाद फिल्म कई जगह कमजोर पड़ती है। अगर नितेश एडिटिंग टेबल पर कुछ सीन्स पर कैंची चलाते तो यकीनन फिल्म दर्शकों की हर क्लास को बांध पाती।

संगीत: पार्टी तो बनती है, गाना रिलीज से पहले ही लगभग सभी म्यूजिक चार्ट में नंबर फाइव की लिस्ट में है।

क्यों देखें: फैमिली के साथ आप फिल्म को एन्जॉय करेंगे। बस, इस कहानी में नयापन, ऐक्शन, सेक्स तलाशने की कोशिश न करें। 
