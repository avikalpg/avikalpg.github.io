अनुरागकश्यपकीइस फिल्म का पहला पार्ट देख चुके दर्शकों को इंतजार था कि इस खूनी इंतकाम की कहानी का अंत वह कैसे करेंगे। यकीनन, ऐसी कहानी का खात्मा आप शांति के संदेश के साथ नहीं सकते। ऐसे में, फिल्म का सेकंड पार्ट पिछले पार्ट के मुकाबले कहीं ज्यादा मार-काट और खून-खराबे से भरा हुआ है।

कहानी: सरदार खान और रामाधीर सिंह का वासेपुर अब बदल चुका है। इनके बीच की पुरानी दुश्मनी को अब उनकी अगली पीढ़ियां निभाने को तैयार हैं। इन दोनों बाहुबलियों के बीच की आपसी रंजिश अब सड़कों पर आ पहुंची है। सरदार खान की अनपढ़ पीढ़ी का नया गिरोह बनकर तैयार हो चुका है। इस नई पीढ़ी ने कमाई के अपने पुश्तैनी धंधे को छोड़कर ऐसे कई और आसान शॉर्टकट तलाश लिए हैं, जिनमें नोटों की बारिश होती है। पूरे शहर में सरदार खान के बेटे फैजल खान का इस कदर बोलबाला है और उसके पास अब अपना इतना पावरफुल गिरोह है, जो चुनाव से लेकर हर जगह अपनी मौजूदगी का एहसास कराने का दम रखता है। भ्रष्ट सरकारी तंत्र के बीच किसी भी तरह अपनी ताकत दिखाना फैजल खान का मकसद है। दूसरी ओर रामाधीर सिंह ऐंड कंपनी का जड़ से सफाया करना फैजल खान का सबसे बड़ा मकसद है। इन सबके बीच इस कहानी का अंत भी जबर्दस्त खूनी खेल से होता है।

ऐक्टिंग: अनुराग ने हर किरदार को पावरफुल बनाया है। लंबे अर्से बाद हिंदी सिनेमा में ऐसे किरदार नजर आए, जो फिल्म देखने के घंटों बाद भी दर्शकों की सोच पर अपना असर छोड़ते हैं। फैजल खान के रोल में नवाजुद्दीन सिद्दीकी का जवाब नहीं। वहीं रामाधीर सिंह की भूमिका में तिग्मांशु धूलिया ने इस बार भी अपनी जबर्दस्त मौजूदगी का एहसास कराया है। फैजल की बेगम बनी हुमा कुरैशी ने अपने किरदार में जान डाली है। राज कुमार यादव, अनुरिता झा, पीयूष मिश्रा सहित फिल्म का हर ऐक्टर अपने किरदार में सौ फीसदी परफेक्ट हैं।

निर्देशन: अनुराग ने खूनी कहानी को गालियों और हिंसा की चाशनी के साथ मिलाकर ऐसे अंदाज में पेश किया है कि मार-काट और गालियां भी कहानी की भारी डिमांड बन गई है। करीब पौने तीन घंटे लंबी इस फिल्म के साथ टीन एजर्स को बांधना आसान नहीं था, लेकिन अनुराग ने ऐसा कर दिखाया है।

संगीत: स्नेहा खानवलकर का संगीत फिल्म की स्क्रिप्ट और माहौल पर फिट है। बिहार के लाला, काना रे का फिल्मांकन खूब बन पड़ा है।

क्यों देखें: कहानी का असरदार ढंग से खात्मा। सशक्त निर्देशन, सटीक संवादों के बीच हर कलाकार का बेहतरीन अभिनय। वहीं दूसरी और फिल्म में वीभत्स खून-खराबे के सीन और गालियों की इस बार भी भरमार है। अगर आप लीक से हटकर बनी बेहतरीन फिल्म देखना चाहते हैं, तो वासेपुर आपके लिए है। साफ-सुथरी, मसाला फिल्मों के शौकीनों के लिए फिल्म में कुछ नहीं। सेंसर से मिला 'ए' सर्टिफिकेट फैमिली क्लास को फिल्म से दूर रहने का सिग्नल है।
