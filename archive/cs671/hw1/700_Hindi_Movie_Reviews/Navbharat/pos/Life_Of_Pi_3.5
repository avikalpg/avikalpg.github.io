अडवेंचर फिल्मों के शौकीनों के लिए 'लाइफ ऑफ पाई' एक ऐसी फिल्म है जिसे किसी भी सूरत में मिस नहीं किया जाना चाहिए। वैसे तो डायरेक्टर आंग ली का नाम ही इस फिल्म को देखने की सबसे बड़ी वजह है। ली की फिल्मों 'क्राउचिंग टाइगर हिडन ड्रैगन' और 'ब्रोकबैक माउंटेन' जैसी फिल्मों को ऑस्कर समेत कई अवॉर्ड मिले। 2003 में आई 'हल्क' भी लोगों को अब तक याद है।

आंग ली पिछले कई सालों से यैन मार्टल के नाम से लिखे उपन्यास पर फिल्म बनाने की प्लैनिंग में लगे थे। पिछले साल ली इंडियन कलाकारों के साथ फिल्म बनाने का फैसला किया। उसके बाद फिल्म की शूटिंग स्टार्ट टू फिनिश पूरी की। इस फिल्म में हर किसी के अंदर कहीं ना कहीं छिपी किसी भी सूरत में जीने की आस को बेहद असरदार ढंग से पेश किया है। ली की तारीफ करनी होगी कि उन्होंने इंसानों के साथ-साथ बेजुबान जानवरों में छिपी जीने की चाह को बेहद असरदार और मार्मिक ढंग से सिल्वर स्क्रीन पर परोसा है।

अक्सर ऐसी फिल्मों में डायरेक्टर अडवेंचर, ऐक्शन और रोमांस के चक्कर में अपनी मंजिल से भटक जाता है, लेकिन आंग ली के साथ ऐसा कहीं नहीं हुआ। हिंदी, अंग्रेजी, तमिल और तेलुगू में एकसाथ रिलीज हुई इस फिल्म को आइमैक्स तकनीक और थ्री डी में पेश किया गया है। समुद्र की विकराल लहरों के बीच लाइफ बोट पर पाई और शेर के सीन रोमांचक होने के साथ रोंगटे खडे़ कर देते हैं।

कहानी: अब्दुल पाई पटेल (सूरज शर्मा/ इरफान खान) के पिता संतोष पटेल (आदिल हुसैन) का पांडिचेरी में अपना जू है। पाई के पिता बेहतर बिजनस की तलाश में अक्सर अपने इस छोटे से जू के साथ बाहर जाते रहते हैं। इस बार फिर पाई और उसके मां-बाप अपने जू के जानवरों के साथ कनाडा के लिए निकले हैं। समुद्री मार्ग से पाई पटेल का कारवां रवाना होता है। भीषण समुद्री तूफान के बीच फंसकर उनका जहाज पलट जाता है। तूफान की बर्बादी के बाद सिर्फ पाई पटेल के साथ जू का शेर, जेब्रा, लकड़बग्घा और वनमानुष ही जिंदा बचते हैं। इन चारों की जिंदा रहने की जंग में पाई के साथ शेर ही जिंदा बचता है।

ऐक्टिंग: दिल्ली के सेंट स्टीफन कॉलेज के स्टूडेंट सूरज शर्मा यंग पाई पटेल के रोल में परफेक्ट हैं। खतरनाक समुद्री लहरों के बीच रोंगटे खडे़ करने वाली समुद्री यात्रा के सीन में सूरज ने बहुत मेहनत की है। इस रोल के लिए सूरज ने पॉन्डिचेरी में करीब एक महीने तक समुद्री लहरों के बीच तैराकी सीखने के अलावा योगा की वर्कशॉप अटेंड की। पाई के अब्बा के रोल में आदिल हुसैन और मां की छोटी सी भूमिका में तब्बू ने अपनी पहचान दर्ज कराई। चंद मिनटों की भूमिका में इरफान खान ने एक बार फिर खुद को बेहतरीन ऐक्टर साबित किया।

डायरेक्शन: आंग ली की पूरी फिल्म पर पकड़ है। आंग ली दो घंटे की अपनी इस फिल्म के माध्यम से आपको पाई की अलग दुनिया में ले जाने में कामयाब हैं। लाइफ बोट पर शेर के साथ पाई के सीन्स में उन्होंने पाई और शेर के बीच के बेहतरीन एक्सप्रेशन फिल्माए हैं। समुद्र के बीच छोटे से द्वीप पर प्रकृति के कमाल के सीन पर आंग ली पूरी पकड़ नजर आती है। न्यू कमर सूरज कुमार यानी पाई और शेर के जिंदा के रहने की लड़ाई को उन्होंने असरदार ढंग से फिल्माया है। ऐक्टिंग, कैमरा, कहानी, सभी विधाओं पर आंग ली की पकड़ साफ नजर आती है।

क्यों देखें: लाइफ ऑफ पाई एक अलग दुनिया है, जहां का नजारा देखने के लिए वहां एक बार जाना चाहिए। किरदारों के बेहतरीन अभिनय के साथ विपरीत परिस्थितियों में भी इंसान और जानवर की जिंदा रहने की आस फिल्म का मेसेज है। वहीं, अगर आप कुछ नया और अडवेंचर देखने के शौकीन नहीं है तो फिल्म शायद आपको अपसेट कर सकती है।
