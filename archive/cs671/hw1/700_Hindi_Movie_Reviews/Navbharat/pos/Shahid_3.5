करीब एक दशक पहले मुंबई बम धमाकों के लिए जेल में रहे शाहिद आजमी ने जेल में ही रहकर वकालत की पढ़ाई पूरी की और जेल में बंद ऐसे लोगों को बाहर निकाला, जिन्हें पुलिस ने आतंकवादी का तमगा लगाकर काल कोठरी में डाल दिया था। आमतौर पर रियल लाइफ किरदारों को पर्दे पर उतारने वाली फिल्में अक्सर रिलीज से पहले या रिलीज के फौरन बाद विवादों के घेरे में आ जाती हैं, लेकिन तारीफ करनी होगी डायरेक्टर हंसल मेहता और इस स्क्रिप्ट पर काम करने वालीं युवा राइटर की, जिन्होंने मानवाधिकारों पर बनी इस फिल्म में कोई छेड़छाड़ नहीं की। मूवी देखने के बाद शाहिद के भाई खालिद ने कहा कि शाहिद के किरदार को ईमानदारी के साथ पर्दे पर पेश किया गया है। ताज्जुब होता है, जब लीक से हटकर बनी फिल्मों की मार्केट बढ़ रही है, इसके बावजूद शाहिद जैसी फिल्म बनने के महीनों बाद भी रिलीज के इंतजार में पड़ी रहती है।

कहानी: शाहिद अंसारी (राज कुमार यादव) को मुंबई पुलिस ने जब 1992 के बम धमाकों में कथित तौर से शामिल होने के आरोप में जेल में डाल दिया, तो शाहिद को नजदीक से जानने वाला हर कोई हैरान था। गरीब फैमिली के शाहिद का कसूर क्या था, इसका पता तो खुद उसे और उसके परिवार तक को नहीं था। पुलिस कस्टडी में दिल दहला देने वाली यातनाओं को सहने के बाद जेल जाने के बाद शाहिद की मुलाकात वॉर साब (के. के. मेनन) से हुई। वॉर साब से मिलने के बाद शाहिद को महसूस हुआ कि बेगुनाह होने के बावजूद जेल में बंद अकेला वही नहीं है। उस जैसे सैकड़ों और भी हैं, जिन्हें पुलिस ने सिर्फ शक के आधार पर थर्ड डिग्री टॉर्चर देने के बाद जेल में बंद कर रखा है। यहीं रहकर शाहिद ने कानून की पढ़ाई पूरी की और बाहर आकर वकालत करने की डिग्री लेने के बाद मशहूर वकील मेमन (तिग्मांशु धूलिया) के साथ वकालत शुरू की। शाहिद की वकालत का मकसद उन बेगुनाहों को जेल से बाहर निकालना था, जिन्हें पुलिस ने सिर्फ शक के आधार पर बंद कर रखा था। शाहिद ने वकालत को उन गरीब बेगुनाहों को न्याय दिलाने का जरिया बनाया। शाहिद ने 2006 में घाटकोपर बस धमाके के आरोपी आरिफ पान वाला को बरी कराया, तो सरकारी वकील (विपिन शर्मा) से जबर्दस्त बहस के बाद अदालत से 26/11 के आरोपी फहीम अंसारी को भी बरी कराया। इसी दौरान शाहिद की मुलाकात मरियम ( प्रभलीन संधु) से हुई जो अपनी पुश्तैनी जायदाद को हासिल करने के लिए बरसों से मुकदमा लड़ रही थीं। कुछ मुलाकातों के बाद शाहिद और मरियम नजदीक आए और साथ रहने लगे।

ऐक्टिंग: शाहिद के किरदार को राज कुमार यादव ने बेहतरीन ऐक्टिंग से जींवत कर दिया है। एक्सप्रेशन और उनकी डायलॉग डिलीवरी का जवाब नहीं! मरियम के किरदार में प्रभलीन फिट रहीं। सरकारी वकील बने विपिन शर्मा भी छा गए। छोटे से किरदार में तिग्मांशु और के. के. मेनन छाप छोड़ने में कामयाब रहे।

डायरेक्शन: हंसल मेहता ने स्क्रिप्ट के साथ सौ फीसदी न्याय किया है। बॉक्स-ऑफिस की परवाह किए बिना उन्होंने ऐसे सब्जेक्ट पर ऐसी फिल्म बनाई है, जो दर्शकों को कहानी और किरदारों के साथ बांधती है। हां, इंटरवल से पहले पुलिस कस्टडी में शाहिद के कुछ सीन्स से हंसल आसानी से बच सकते थे।

क्यों देखें: अगर रियल लाइफ किरदार पर बनी फिल्में पसंद हैं, तो शाहिद आपको पसंद आएगी। जेल की कोठरी से ऐडवोकेट बनने तक का शाहिद का सफर देखने लायक है। अगर मसाला और बेवजह ऐक्शन फिल्मों के शौकीन हैं, तो शाहिद से न ही मिलें। 
