करीब पंद्रह साल बाद बॉलिवुड में वापसी कर रहीं श्रीदेवी के लिए इस फिल्म से बेहतर शायद ही कोई दूसरी फिल्म हो सकती थी। फिल्म देखकर लगता है कि डायरेक्टर गौरी शिंदे ने इस फिल्म को बनाने से पहले ही बतौर लीड किरदार श्रीदेवी का चयन कर लिया था।

शुरू से आखिर तक फिल्म श्रीदेवी के इर्द-गिर्द ही घूमती है। श्रीदेवी ने भी अपने जीवंत अभिनय के दम पर शशि के किरदार को बेहतरीन ढंग से निभाया है, जो दर्शकों को अंत तक अपने साथ बांधे रखता है। फिल्म में घर से परदेस में अंग्रेजी सीखने की क्लास में आए हर किसी की अपनी-अपनी कहानी है। पाकिस्तान से आकर न्यू यॉर्क की सड़कों पर टैक्सी चला रहे सलमान खान को इसलिए अंग्रेजी सीखनी है, ताकि ज्यादा कमाई हो सके। वहीं भारत से आई शशि को अपने स्वाभिमान को हासिल करने के लिए अंग्रेजी सीखनी जरूरी है। फिल्म के कई दृश्य दिल को छू लेने वाले तो हैं ही, वे इस कड़वे सच को भी उजागर कहते हैं कि हमारी राजभाषा हिंदी होने के बावजूद आज भी अंग्रेजी नहीं जानने वालों को मजाक बनाया जाता है।

कहानी: शशि (श्रीदेवी) परफेक्ट हाउस वाइफ है, पर अंग्रेजी में फिसड्डी है। शशि का पति सतीश (आदिल हुसैन) अपनी पत्नी को किचन में सौ फीसदी परफेक्ट और अपने बच्चों की आदर्श मां मानता है। शशि की बड़ी बेटी सपना (नविका) टॉप अंग्रेजी स्कूल में पढ़ती है। सपना अपनी मां के अंग्रेजी न जानने का अक्सर मजाक उड़ाती है। अक्सर सतीश भी कमेंट करने से बाज नहीं आता। इस बीच न्यू यॉर्क में रहने वाली शशि की बड़ी बहन (सुजाता कुमार) की बड़ी बेटी की शादी है और तैयारियों के लिए शशि कुछ वक्त पहले ही न्यू यॉर्क पहुंच जाती है। न्यू यॉर्क पहुंचकर शशि अंग्रेजी क्लास अटेंड करने का फैसला करती है। 30 दिनों की क्लास अटेंड करने के बाद शशि खुद को आत्मविश्वास से भरा पाती है।

ऐक्टिंग : पूरी फिल्म श्रीदेवी की फिल्म है। अंग्रेजी न जानने से ज्यादा अपनों से अपमानित होने का दर्द शशि यानी श्रीदेवी के चेहरे पर साफ दिखाई देता है। महिला प्रधान फिल्म होने के बावजूद आदिल हुसैन अपनी दमदार मौजूदगी दर्ज कराने में कामयाब रहे हैं।

निर्देशन : फिल्म स्क्रिप्ट से जरा भी नहीं भटकी, बेशक शशि का इकलौता ऐसा किरदार रहा, जिसके सामने बाकी सभी बौने साबित हो गए। गौरी ने अच्छी स्क्रिप्ट पर ऐसी पावरफुल फिल्म बनाई है, जो एक खास क्लास की कसौटी पर फिट बैठती है। फिल्म के कई संवाद अंग्रेजी में हैं, ऐसे में मुमकिन है कि फिल्म सिंगल स्क्रीन और छोटे सेंटरों पर खास न कर पाए।

संगीत : ऐसी कहानी पर बनी फिल्म में संगीत की ज्यादा गुंजाइश नहीं रहती, लेकिन अमित त्रिवेदी ने कहानी की डिमांड पर संगीत तैयार किया है।

क्यों देखें : श्रीदेवी के फैन हैं, तो इस फिल्म को एकदम मिस न करें। अच्छी कहानी, बेहतरीन निर्देशन के अलावा एक अच्छा मेसेज इस फिल्म की सबसे बड़ी खासियत है। वहीं मसाला सब्जेक्ट और सिर्फ मौज-मस्ती के लिए थिएटर जाने वालों की कसौटी पर शायद यह खरी न उतरे।
