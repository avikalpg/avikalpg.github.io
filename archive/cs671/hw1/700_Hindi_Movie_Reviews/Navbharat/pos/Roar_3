काजोल के साथ अपने फिल्मी करियर की शुरुआत करने वाले कमल सदाना बतौर हीरो तो कामयाब नहीं हो पाए, पर कामयाबी की आस में उन्होंने अब अपनी दूसरी पारी बतौर डायरेक्टर शुरू की है। कमल ने पारी की शुरुआत में ही ऐसा विषय चुना, जिस पर फिल्म बनाने से ज्यादातर डायरेक्टर बचते हैं। बॉलिवुड में अभी भी जंगलों और जंगली जानवरों पर फिल्म बनाना जोखिम का काम माना जाता है। कमल ने घने जंगलों में अपनी इस फिल्म को स्टार्ट टू फिनिश शूट किया, और बिना बॉक्स आफिस का मोह लिए फिल्म में उन कलाकारों को लिया जो इस कहानी की डिमांड पर खरे उतरे। यकीनन ऐसी फिल्म का निर्देशन किसी चुनौती से कम नहीं होता, लेकिन कमल काफी हद तक इस चैंलेज पर खरे भी उतरते दिखते हैं। फिल्म में चालू मसाले नहीं हैं, कहानी की गति सुस्त है और स्टार कास्ट भी नई है। ऐसे में फिल्म की क्वॉलिटी और कंटेंट बहुत अहम हो जाता है। सुंदरबन और इसके टाइगर्स पर कुछ बेहतरीन डॉक्युमेंटरीज बनी हैं, जो अडवेंचर और वाइल्ड लाइफ चैनलों पर काफी देखी गई हैं। इस फिल्म में भी वो अडवेंचर मौजूद है। फिल्म को देखते हुए कहीं ना कहीं पिछले दिनों दिल्ली के जू में टाइगर के पिंजरे में हुई घटना की याद भी ताजा हो जाती है। वाइट टाइगर के खौफ और उसके बदले को कमल ने पर्दे पर बखूबी उतारा है।

कहानी: फोटो जर्नलिस्ट उदय अडवेंचर का बेहद शौकीन है। पिछले कुछ अर्से से उदय सुंदरबन के घने जंगलों में अपने एक फटॉग्रफी प्रॉजेक्ट को पूरा करने में लगा है। जंगल में काम कर रहा उदय एक दिन एक शिकारी के जाल में सफेद बाघ के बच्चे को देखता है। उदय शिकारी के जाल में फंसे इस सफेद बाघ के बच्चे को बचाने में कामयाब रहता है और इसे लेकर घर आ जाता है। अपने बच्चे की तलाश में मादा बाघ बच्चे की गंध को सूंघते-सूंघते उदय के घर आ जाती है, जहां अपने बच्चे को न पाकर वह उदय की जान ले लेती है। उदय के मारे जाने की खबर जब उसके भाई पंडित को मिलती है तो वह अपने कुछ दोस्तों के साथ उसी बाघ को मारने के लिए सुदंरबन आता है। यहीं से शुरू होता है बाघ की मां का अपने बच्चे की तलाश में भटकते हुए पंडित की टीम के सदस्यों पर हमला करने का ऐसा सिलसिला जो थमने का नाम ही नहीं ले रहा।

ऐक्टिंग: फिल्म में ज्यादातर चेहरे नए है। अली कुली और अभिनव शुक्ला अपने किरदारों में फिट है। अंचित कौर ने अपने किरदार को बखूबी निभाया है।

निर्देशन: यकीनन कमल सदाना ने पूरे होम वर्क के साथ इस प्रॉजेक्ट पर काम शुरू किया। फिल्म हर क्लास की कसौटी पर खरी नहीं उतरेगी, लेकिन कुछ नया और वाइल्ड लाइफ पर बनी फिल्में पसंद करने वालों को फिल्म अपसेट नहीं करेगी। हां, फिल्म में एंटरटेनमेंट के नाम पर कुछ भी नहीं है। फिल्म की शुरूआत बेहद धीमी है लेकिन बीस मिनट के बाद फिल्म की रफ्तार दर्शकों को बांधने मे कामयाब हो जाती है।

क्यों देखें: अगर कुछ नया देखना चाहते हैं या अडवेंचर फिल्मों शौकीन हैं तो यह फिल्म आपके लिए है। बच्चों को बेशक टाइगर के अटैक के सीन्स अच्छे लगें, लेकिन कुछ सीन्स उन्हें अपसेट कर सकते हैं। वीकेंड पर अगर फैमिली के साथ मौज-मस्ती के मकसद से फिल्म जा रहे हैं, तो रोर आपको पसंद आ सकती है। 
