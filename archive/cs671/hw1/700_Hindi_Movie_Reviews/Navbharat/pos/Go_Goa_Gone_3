बॉलिवुड अब बदलाव के दौर में है। कभी हॉरर के नाम पर पर्दे पर भूत-पिशाच नजर आते थे, अब जब मल्टिप्लेक्स कल्चर के दौर में दर्शकों की सोच बदल रही है तो मेकर्स ने भी सिनेमा का रुख करती इसी क्लास को टारगेट बनाकर भूत-पिशाच के कल्चर को बदल दिया है। हॉलिवुड फिल्मों में अब तक दर्जनों जॉम्बीज पर बेस फिल्में बन चुकी है। अगर बॉलिवुड की बात की जाए तो सैफ अली खान की इस फिल्म का सब्जेक्ट बेशक जॉम्बीज बेस्ड है, लेकिन मेकिंग और तकनीक की कसौटी पर फिल्म हॉलिवुड फिल्मों से कोसों दूर है। बेशक इस फिल्म के मेकर अपनी इस फिल्म को भारत की पहली जॉम्बीज मूवी बताकर खुश हो रहे हों, लेकिन बरसों पहले रामसे ब्रदर्स की पुराना मंदिर, कब्रिस्तान वगैरह कई ऐसी फिल्म बन चुकी हैं जिन्हें देसी जॉम्बीज कहा जा सकता है।

कहानी : शक्ल से रशियन लगने वाला ड्रग डीलर बोरिस (सैफ अली खान) यूं तो दिल्ली से है, लेकिन बरसों से रशियन के साथ ड्रग्स के धंधे में लगे बोरिस का लुक और बोलने का स्टाइल उसे रशियन बनाता है। बोरिस एक नए ड्रग को लॉन्च करने के लिए गोवा से कोसों दूर एक वीरान आइलैंड पर एक पार्टी रखता है। बोरिस इस पार्टी के लिए 1399 मेहमानों को बुलावा भेजता है। वहीं गोवा में अच्छा हॉलिडे एन्जॉय करने के लिए हार्दिक (कुणाल खेमू), लव (वीर दास) और बन्नी (आनंद तिवारी) यहां आते हैं। हार्दिक कुछ भी कहीं भी बोलने और करने में माहिर है तो लव को हर वक्त खूबसूरत लड़कियों का साथ चाहिए। बेचारा बन्नी तो गोवा आना हीं नहीं चाहता था, लेकिन दोस्तों की खातिर उसे भी आना पड़ा। लव की मुलाकात खुले खयाल वाली अपनी अलग दुनिया में रहने वाली लूना (पूजा गुप्ता) से होती है। यहीं पर सभी आइलैंड पर होने वाली रेव पार्टी में जाने का प्लान बनाते हैं। यहीं इन सभी पर जॉम्बीज का जानलेवा अटैक होता है। किसी तरह से सभी बच तो निकलते है लेकिन खुद को इस आइलैंड पर चारों और से घिरा पाते है। यहीं इनकी मुलाकात बोरिस से होती है, जो अपने रशियन साथी के साथ इन सभी की मदद करने का फैसला करता है।

ऐक्टिंग : सैफ का लुक और उनका बोलने का अंदाज अच्छा है। कुणाल ने सिवाय गालियां देने और दौड़ने के अलावा कुछ नहीं किया। लव के किरदार में वीर दास और बन्नी के रोल में आनंद तिवारी जमे हैं। पूजा गुप्ता को कुछ करने का मौका तक नहीं मिला।

डायरेक्शन : निर्देशक कृष्णा और राज नादिमोरू की जोड़ी की सबसे बड़ी खासियत कमजोर स्क्रिप्ट के बावजूद दर्शकों को बांधकर रखती है।

संगीत : ऐसी कहानी में गीत-संगीत की ज्यादा गुंजाइश नहीं रहती। पार्टी सॉन्ग का म्यूजिक थिरकाने वाला है।

क्यों देखें : भूत-प्रेत, पिशाच, हॉरर फिल्मों के शौकीन हैं तो बॉलिवुड के जॉम्बीज से भी मिल लीजिए। लेकिन इस फिल्म की तुलना हॉलिवुड की किसी फिल्म से ना करें। फिल्म को सेंसर ने एडल्ट सर्टिफिकेट दिया है, सो फिल्म में गालियां, डबल मीनिंग संवाद और वीभत्स दृश्य भरे हुए है।
