लंबे इंतजार के बाद यशराज बैनर की 'धूम-3' रिलीज हो गई है। यशराज बैनर के लिए 'धूम' यकीनन अब ऐसा बडा ब्रैंड बन चुका है जिससे बैनर की प्रतिष्ठा जुड़ चुकी है। यही वजह है बजट के मामले में कुछ ज्यादा ही कंजूस माना जाने वाला यह बैनर 'धूम' सीरीज की हर नई फिल्म पर पिछली फिल्म से कहीं ज्यादा पैसा लगाता है।

करीब सौ करोड़ के भारी-भरकम बजट में बनी इस फिल्म में जबर्दस्त ऐक्शन और ड्रामा तो है ही, इसके साथ ही इसमें आपको बेहतरीन विज़ुअल इफ़ेक्ट भी देखने को मिलेंगे। यकीनन 'धूम 3' के कई ऐक्शन सीन्स हॉलिवुड फिल्मों को टक्कर देने काम करते हैं। इस फिल्म के क्रेज का अंदाजा आप इसी से लगा सकते हैं कि बॉक्स ऑफिस पर फिल्म ने लगने से पहले ही करीब 7 करोड़ रुपये से ज्यादा की कमाई अडवांस बुकिंग के दम पर कर ली है।

कुछ साल पहले इसी बैनर के लिए मेगा बजट मल्टिस्टारर 'टशन' जैसी सुपर फ्लॉप बना चुके डायरेक्टर विजय कृष्ण आचार्य ने लंबे ब्रेक के बाद इस बार पूरा होमवर्क करने के बाद ही इस प्रॉजेक्ट पर काम शुरू किया। इंटरवल के बाद उदय चोपड़ा और अभिषेक बच्चन के कुछ सीन्स को नजरअंदाज कर दिया जाए तो तीन घंटे की लंबी अवधि वाली इस फिल्म में दर्शकों को स्टार्ट टु फिनिश अपनी सीटों के साथ बांधें रखने का दम है।

यकीनन 'धूम' सीरीज की इस फिल्म में आमिर खान की मौजूदगी ही बॉक्स ऑफिस पर इस फिल्म के क्रेज को कई गुना बढ़ाती है। इस फिल्म को देखने के बाद लगता है डायरेक्टर विजय भी आमिर के जादू में कुछ ऐसे बंध से गए कि फिल्म के बाकी बचे तीन अहम किरदारों- विजय दीक्षित , अली और आलिया के किरदारों को उभरने का ज्यादा मौका नहीं दिया। 'धूम 3' आमिर खान की फिल्म है। इस फिल्म की रेकॉर्ड कामयाबी का सबसे ज्यादा फायदा बैनर और फिल्म के डायरेक्टर की बजाए आमिर को ही जाएगा।

कहानी: अमेरिका के शिकागो में इकबाल हारुन खान (जैकी श्रॉफ) की ग्रेट इंडियन सर्कस कंपनी है। पिछले कुछ सालों से लगातार घाटे की वजह से इकबाल की सर्कस कंपनी बंद होने की कगार पर पहुंच चुकी है। कुछ साल पहले इकबाल ने शहर के जिस प्रतिष्ठित बैंक से मोटा कर्ज लिया था, वह बैंक अपने कर्ज वसूलने के लिए सर्कस कंपनी को नीलाम करना चाहता है। बैंक सर्कस कंपनी को नीलम करे इससे पहले इकबाल परेशान होकर अपने बेटे साहिर (आमिर खान) की आंखों के सामने खुद को गोली मार लेता है।

इस घटना को अब कई साल गुज़र चुके हैं लेकिन आज भी साहिर अपने पापा की मौत भुला नहीं पाया है। साहिर अपने पापा की खुदकुशी के लिए बैंक और उसके आला अफसरों को जिम्मेदार मानता है। साहिर का मिशन बैंक को मोटा नुकसान पहुंचाना और उसके आला अफसरों से बदला लेना है। साहिर ने बचपन में पापा से जादू और जिमनास्टिक की ट्रेनिंग ली थी। बरसों बाद एकबार फिर शिकागो पहुंच कर साहिर उसी बैंक की अलग-अलग शाखाओं को लूटता रहता है, जिस बैंक की वजह से उसके पापा ने खुदकुशी की। साहिर बैंक से लूट की रकम का बड़ा हिस्सा लोगों में बांट देता है।

साहिर बैंक को लूटने में पापा से सीखी ट्रिक्स का सहारा लेकर हर बार पुलिस को चकमा देता है। शिकागो की पुलिस जब साहिर को पकड़ नहीं पाती तब हारकर भारतीय पुलिस की मदद लेती है। इसकी खास वजह साहिर द्वारा हर बार बैंक लूटने के बाद हिंदी में एक खास मेसेज लिखा जाना है। भारत से जय दीक्षित (अभिषेक बच्चन) और अली (उदय चोपड़ा) को शिकागो भेजा जाता है।

विजय के काम करने का अंदाज अलग है। विजय शिकागो आते ही साहिर को टीवी चैनलों के जरिए बैक की किसी ब्रांच को लूटने का चैलेंज देता है। साहिर इस चैलेंज के बाद खुद जय के पास पहुंचता है। इसी बीच जय को पता चलता है साहिर ही वह चोर है जिसे पकड़ने के लिए वह अली के साथ यहां आया है। आलिया ( कटरीना कैफ) साहिर की सर्कस टीम में होती है। साहिर को रंगे हाथ पकडने के लिए विजय दीक्षित एक प्लान बनाता है। साहिर कुछ ऐसा करता है जिसकी वजह से विजय का प्लान उसी पर भारी पड़ता है। शिकागो पुलिस और बैंक के अफसर इस केस से विजय को हटा देते हैं।

ऐक्टिंग: आमिर खान की बात की जाए तो 'धूम 3' उनकी सर्वश्रेष्ठ फिल्में में से एक कही जाएगी। पूरी फिल्म में आमिर का हर बार एक नया लुक देखने को मिलता है। यकीनन आमिर ने इस फिल्म के लिए बेहद मेहनत की है जिसका रिजल्ट भी पर्दे पर दिखता है। आमिर के ऐक्शन, स्टंट और इमोशन सीन खूब बन पड़े हैं।

अभिषेक बच्चन एकबार फिर वैसे ही सपाट चेहरे के साथ नजर आए जैसा कि इस सीरीज की पिछली फिल्में में वह दिख चुके हैं। उदय चोपड़ा की क्या बात करें। आदित्य ने उनके लिए जो कॉमिक दृश्य फिल्म में रखे उनमें उदय अच्छे लगे हैं। जैकी श्रॉफ का किरदार बेशक छोटा है, लेकिन उनकी ऐक्टिंग बेहतरीन है।

डायरेक्शन: विजय कृष्ण आचार्य का डायरेक्शन ऐक्शन, रोमांच के साथ दर्शकों को कहानी के साथ पूरी तरह से बांधने में कामयाब हैं। 'टशन' के बाद इस बार उन्होंने ऐसी फिल्म बनाई है जो सिंगल स्क्रीन से मल्टिप्लेक्स तक, हर क्लास की कसौटी पर काफी हद तक खरी उतरने का दम रखती है। आमिर द्वारा अपनी बैटमैन स्टाइल बाइक से किए गए रेसर सीक्वेंस शानदार हैं जो हॉलिवुड फिल्मों को टक्कर देते है। वहीं, फिल्म की लोकेशंस गजब हैं।

संगीत: प्रीतम का संगीत इस बार उनके फैंस की उम्मीदों पर खरा नहीं उतरा। टाइटिल ट्रैक 'धूम मचा ले', 'मलंग मलंग' और 'कमली' का फिल्मांकन गजब का है। इसका क्रेडिट संगीतकार से ज्यादा वैभवी मर्चेंट को जाता है।

क्यों देखें: ऐसी फिल्में बॉलिवुड में कम ही बन पाती हैं। अगर आप आमिर के फैन हैं तो 'धूम 3' मिस ना करें। अगर आप तीन घंटे मौज-मस्ती और कुछ नएपन के साथ गुजारना चाहते हैं तो, इस वीकेंड पर फैमिली के साथ 'धूम 3' देखने जरूर जाएं। कटरीना और आमिर की गजब की केमेस्ट्री सिनेमा हॉल से बाहर आने के बाद भी याद रहेगी। यकीनन फिल्म में ऐसे मसाले हैं जिनके दम पर फिल्म बॉक्स ऑफिस पर नया इतिहास रच सकती है।
