करीब 11 साल पहले महेश बाबू और भूमिका चावला को लेकर बनी तमिल फिल्म ओकारू ने बॉक्स आफिस पर कामयाबी के साथ साथ कलेक्शन के नए रेकॉर्ड क्या बनाए कि इसी फिल्म को अगले 5 सालों में तेलुगू, कन्नड और बंगाली में बनाया गया और हर बार फिल्म हिट साबित हुई। फिलहाल, अब इसी फिल्म को यंग डायरेक्टर अमित रवींद्र नाथ शर्मा ने हिंदी में पेश किया है।

अच्छी बात यह है कि कुछ साल पहले तक सिर्फ क्रिकेट के सहारे फिल्में बनाने बॉलिवुड मेकर्स अब फुटबॉल, मुक्केबाजी, रेसलिंग के बाद कबड्डी जैसे ठेठ देसी खेलों पर भी मेहरबान हो रहे है। पिछले महीने बदलापुर बॉयज में कबड्डी नजर आई, तो तेवर भी एक कबड्डी प्लेयर की लव स्टोरी है। फर्क बस इतना है बॉक्स आफिस की डिमांड पूरी करने की चाह में डायरेक्टर का ध्यान कुश्ती से कहीं ज्यादा कुश्ती प्लेयर की लव स्टोरी को दिखाने में लग गया।

हां, इन दिनों जब बॉलिवुड के ज्यादातर मेकर्स अपनी फिल्म को फटाफट कंप्लीट करने के लिए अपनी फिल्म का 60-70 फीसदी हिस्सा मुंबई के किसी स्टूडियो में सेट लगाकर शूट करना ज्यादा पसंद करते है, वहीं तेवर को बेहतर और कहानी मे फिट लोकेशन पर जाकर शूट करने के लिए लाइन प्रड्यूसर बिन्नी ने जयपुर, आगरा, मथुरा से लेकर दिल्ली तक की करीब 30 से ज्यादा बेहतरीन लोकेशन पर शूट को अरेंज कराया, और फिल्म के यही सीन कहानी और फिल्म की यूएसपी बन गए हैं।
कहानी: घनश्याम शुक्ला उर्फ पिंटू ( अर्जुन कपूर) कबड्डी प्लेयर है। आगरा में पिंटू ने अपने चंद दोस्तों के साथ एक कबड्डी टीम भी बना रखी है। पिंटू के पापा (राज बब्बर) यूपी पुलिस में अफसर हैं। पिता को पसंद नहीं कि उनका बेटा दिन भर कबड्डी खेले और अपने टाइमपास दोस्तों के साथ घूमता फिरे, लेकिन पिता खुलकर विरोध नहीं कर पाते, क्योंकि पिंटू अपनी मां (दीप्ति नवल ) का लाडला है। मथुरा में हो रही कबड्डी चैंपियनशिप में हिस्सा लेने पिंटू अपनी टीम के साथ जाता है। कबड्डी के मुकाबले में पिंटू के दमखम पर उसकी टीम जीत जाती है। मथुरा में गजेंदर सिंह (मनोज बाजपेयी) का राज चलता है। गजेंद्र बाहुबली स्टेट के होम मिनिस्टर का भाई है, जो कानून को अपनी मुठ्ठी में लेकर चलता है।

मथुरा में एक फेस्टिवल में पहली बार गजेंद्र सिंह राधिका मिश्रा (सोनाक्षी सिन्हा) को डांस करते देखता है और पहली नजर में ही उसे राधिका से प्यार हो जाता है। गजेंद्र सिंह किसी भी हाल में राधिका के साथ शादी करना चाहता है। अगले ही दिन गजेंद्र अपना बाहुबली वाला लुक चेंज करके छैल-छबीला बनकर राधिका से अपने प्यार का इजहार करने कॉलेज पहुंच जाता है। राधिका सभी के सामने उसके इस प्रस्ताव को ठुकरा देती है। यहीं से शुरू होता है बाहुबली गजेंद्र का खूनी खेल।

सबसे पहले वह राधिका के रिर्पोटर भाई की सरेआम हत्या करता है। दरअसल एक टीवी चैनल में रिर्पोटर राधिका का भाई अपने चैनल पर गजेंद्र के होम मिनिस्टर भाई की पोल खोलने में लगा हुआ था। राधिका के घर वाले उसे गजेंद्र के खौफ के चलते विदेश में अपने एक रिश्तेदार के पास भेजने का फैसला करते हैं। गजेंदर से बचकर भागती राधा अचानक पिंटू से टकरा जाती है, पिंटू अपनी जान पर खेल कर उसकी मदद करने का फैसला करता है, अब पिंटू का मिशन राधिका को गजेंद्र और उसके गुंडों से बचाकर दिल्ली पहुंचाना है, ताकि वह विदेश अपने रिश्तेदार के पास जा सके।

ऐक्टिंग: अर्जुन ने अपने फिल्मी गॉडफादर सलमान खान की स्टाइल में कई स्टंट सीन किए और सलमान की तारीफ में गाना भी गाया। पिछली कई फिल्मों में गुस्सैल किरदार निभा रहे अर्जुन को इंडस्ट्री में सलमान की तरह लंबी पारी खेलने के लिए अपनी इस इमेज से हटकर अब अलग किरदार करने होंगे। सोनाक्षी सिन्हा ने वही किया, जो पिछली कई फिल्मों में कर चुकी हैं। वैसे भी अर्जुन और मनोज बाजपेयी के इर्द-गिर्द घूमती कहानी में सोनाक्षी के करने के लिए कुछ खास नहीं था। गजेंद्र सिंह के किरदार में मनोज बाजपेयी की ऐक्टिंग लाजवाब है, बेशक कई सीन्स में मनोज की ऐक्टिंग राजनीति में निभाए अपने ही किरदार की याद दिलाती है। राज बब्बर को जो करने को मिला उन्होंने कैमरे के सामने बस निभा भर दिया। आइटम नंबर में श्रुति हासन छा गईं।

निर्देशन: बतौर निर्देशक अमित ने इस फिल्म को दबंग टाइप मसाला फिल्म बनाया है। ऐसा लगता है कहानी और किरदारों की डिमांड पर उन्होंने फिल्म में सिंगल स्क्रीन पर बिकाऊ हर मसाले को परोसा, लेकिन शुरुआती 20 मिनट और इंटरवल के बाद मेले के कई सीन और गजेंद्र के खौफ को ज्यादा दिखाने के चक्कर में फिल्म को बेवजह लंबा कर गए। अमित अगर चाहते तो पौने तीन घंटे की इस फिल्म को अगर सवा दो घंटे में समेट सकते थे, और तब फिल्म की रफ्तार दर्शकों को शुरू से अंत तक बांधे रखती। उन्होंने सोनाक्षी के किरदार पर ज्यादा फोक्स नहीं किया, लेकिन गजेंद्र के किरदार को शोले के गब्बर सिंह जैसा विशाल बनाने की नाकाम कोशिश जरूर कर डाली। मथुरा, आगरा, दिल्ली की आउटडोर लोकेशन पर फिल्मांए सीन्स का जवाब नहीं। मथुरा की होली के दृश्य लाजवाब हैं। फिल्म के लाइन प्रड्यूसर की तारीफ करनी होगी, जिन्होंने पहली बार पर्दे पर मथुरा की तंग गलियों से लेकर ताज नगरी की खूबसूरती को पर्दे पर बेहतरीन ढंग से पेश किया।

संगीत: फिल्म के 2 गाने मैं सुपर मैन सलमान दा फैन... और म्यूजिक बजेगा लाउड तो राधा नाचेगी... पहले से कई म्यूजिक चार्ट में शामिल हो चुके हैं।

क्यों देखें: अगर आपको दबंग, बॉडीगार्ड, सिंघम जैसी टोटली बॉलिवुड मसाला ऐक्शन फिल्में पसंद हैं तो तेवर आपको अपसेट नहीं करेगी। बेहतरीन लोकेशन फिल्म की यूएसपी है, लेकिन कुछ नया और लीक से हटकर बनी फिल्मों के शौकीन हॉल से बाहर आने के बाद खुद को ठगा महसूस करेंगे। 
