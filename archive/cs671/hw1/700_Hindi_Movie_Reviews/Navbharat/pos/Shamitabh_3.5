जब इस फिल्म की रिलीज से कुछ समय पहले इसकी कहानी और किरदारों को सत्तर के दशक में रिलीज हुई बिग बी स्टारर अभिमान के साथ जोड़ा जाने लगा, ठीक उसी वक्त बिग बी अपने लंबे फिल्मी करियर में शायद पहली बार मीडिया और ट्रेड में आ रही इन खबरों का खंडन करने सामने आए। वर्ना बिग बी अपनी किसी फिल्म के प्रमोशन पर पहुंचते तो जरूर हैं, लेकिन अपनी फिल्म की कहानी पर ऐसी किसी खबर के बारे में अपनी जुबां तक नहीं खोलते हैं। अगर 'अभिमान' की बात करें तो उस फिल्म में अमिताभ बच्चन अपनी सिंगर वाइफ जया बच्चन को मिले ज्यादा लोकप्रियता को देखकर अपसेट हैं। दरअसल, फिल्म में मशूहर सिंगर का रोल कर रहे अमिताभ ने ही अपनी पत्नी को सिंगर बनाने में मदद की, जब उनकी वाइफ लोकप्रियता के मापदंड पर अपने पति से बहुत आगे निकल गईं तो यह अमिताभ बच्चन को यह गवारा नहीं।

कुछ ऐसा ही शमिताभ की कहानी और किरदारों में भी नजर आता है। फर्क बस इतना है यहां पति-पत्नी वाला प्लॉट बिल्कुल नहीं है। हां, बात अंहकार की जरूर है। इस फिल्म में एक मूक कलाकार और उसकी आवाज बने दो अलग-अलग किरदारों को यही अहंकार एक-दूसरे के खिलाफ खड़ा कर देता है। अगर इस फिल्म के डायरेक्टर आर. बाल्की की बात करें तो उन्हें इंडस्ट्री में बरसों से एक ही ट्रैक पर चल रहे उन मेकर्स की राह पर चलना गवारा नहीं जो बॉक्स ऑफिस की कसौटी के सामने अपनी कहानी और किरदारों में बदलाव करते हैं। शायद यही वजह है कि इंडस्ट्री में पिछले आठ-नौ सालों से सक्रिय आर. बाल्की ने इतने लंबे वक्त में 'चीनी कम' और 'पा' के बाद इस बार शमिताभ ही बनाई है और यह भी संयोग है कि इन तीनों फिल्म की कहानी बिग बी के आसपास ही टिकी है। आर. बाल्की की लिखी कहानी उनकी इस फिल्म के दो अहम किरदारों की पर्सनल लाइफ को भी दर्शाती है। शायद यही वजह है कि फिल्म के एक सीन में अमिताभ बच्चन कहते हैं, 'मेरी आवाज को तो रेडियो वालों ने भी रिजेक्ट कर दिया था।' दूसरी ओर धनुष को बस कंडक्टर दिखाया गया जो साउथ से ऐक्टर बनने का सपना लेकर मुंबई आता है। ध्यान रहे, धनुष के ससुर रजनीकांत भी स्टार बनने से पहले बस कंडक्टर थे।

कहानी : एक छोटे से शहर में रहने वाले दानिश (धनुष) की आवाज नहीं है। मूक दानिश बस कंडक्टर है, उसकी मां बीमार है और अपनी सारी सैलरी मां के इलाज में लगाने वाले दानिश को ऐक्टिंग का इस कदर जुनून है कि बस में कंडक्टरी करते हुए भी बस में यात्रियों के सामने ही ऐक्टिंग करता रहता है। दानिश के पास फिल्म देखने के लिए वक्त नहीं है, लेकिन बाजार में नई फिल्मों की सीडी लाकर फिल्म जरूर देखता है। अपनी बीमार मां के मरने के बाद दानिश मुंबई पहुंच जाता है और यहीं से उसका स्ट्रगल शुरू होता है। दिन भर स्टूडियो के बाहर धक्के खाते-खाते एक दिन दानिश फिल्म सिटी में खड़ी एक डायरेक्टर की वैनिटी वैन में जाकर छुप जाता है। यहीं से दानिश की किस्मत बदलनी शुरू होती है। वैनिटी वैन से बाहर निकलते देखकर सिक्युरिटी स्टाफ जब उसकी पिटाई कर रहा होता है तभी फिल्म के डायरेक्टर की असिस्टेंट डायरेक्टर अक्षरा ( अक्षरा हसन) वहां पहुंचकर उसे बचाती है।

अक्षरा उस वक्त हैरान हो जाती है जब उसे मूक दानिश इशारों ही इशारों में बताता है कि वह मुंबई में ऐक्टर बनने आया है। अक्षरा जानती है कि कोई भी डायरेक्टर एक मूक कलाकार के साथ फिल्म कभी नहीं बनाएगा। ऐसे में अक्षरा साइंस की मदद से दानिश को दूसरे की आवाज देने के लिए विदेश में कामयाब एक नई तकनीक का सहारा लेती है। सड़क पर शराब के नशे में धुत पड़े एक बुर्जुग की आवाज दानिश पर फिट बैठती है, लेकिन यह बूढ़ा यानी अमिताभ सिन्हा (अमिताभ बच्चन) आसानी से किसी दूसरे की आवाज बनने के लिए राजी नहीं होता। दरअसल, 40 साल पहले वह खुद मुंबई ऐक्टर बनने का सपना लेकर आया था, ऐसे में अक्षरा किसी तरह से समझाकर दानिश की आवाज बनने के लिए राजी कर लेती है। दानिश को लेकर एक छोटी सी ऐडनुमा फिल्म बनाई जाती है, जिसमें उसे अमिताभ अपनी आवाज देता है। इसी छोटी सी फिल्म के दम पर दानिश को ग्लैमर इंडस्ट्री में शमिताभ के नाम से एंट्री मिलती है। कामयाबी की सीढ़ियों पर जब शमिताभ काफी आगे निकल चुका होता है तो उसे आवाज देने वाला अमिताभ खुद को उपेक्षित पाता है।

ऐक्टिंग : बिग बी एक बार फिर अपने किरदार में फिट हैं। धनुष लाजवाब हैं, यकीनन 'रांझना' के बाद लंबे समय बाद नजर आए धनुष ने इस बार खुद को और ज्यादा बेहतर साबित किया। अक्षरा अपने किरदार में परफेक्ट हैं। हां, कुछ सीन्स में अक्षरा ओवर ऐक्टिंग करती नजर आईं।

डायरेक्शन : आर. बाल्की ने अपनी लिखी कहानी को बेहतर ढंग से पेश किया है, फिल्म का सेकंड हाफ बेवजह ज्यादा लंबा खींचा गया है। बाल्की इस बात को साबित करने में कामयाब रहे कि अमिताभ सिन्हा लगातार टेंशन में हैं, लेकिन शमिताभ के किरदार में आए बदलाव को ठीक ढंग से पेश नहीं कर पाए।

संगीत : इलैया राजा का संगीत स्क्रिप्ट और माहौल के मुताबिक है।

क्यों देंखें : धनुष की लाजवाब ऐक्टिंग, बिग बी के अगर फैन हैं तो शमिताभ से जरूर मिलें। वहीं कहानी की धीमी रफ्तार कई सीन्स में आपके हौंसले की परीक्षा लेती हैं। 
