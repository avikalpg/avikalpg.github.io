'कुछ कुछ होता है' से बतौर डायरेक्टर करियर की शुरुआत करने वाले करण जौहर को बरसों से मलाल था कि वह आदित्य चोपड़ा के साथ इस फिल्म में बतौर सहायक रहे, लेकिन इंडस्ट्री में बतौर प्रड्यूसर बनने के बरसों बाद भी वह 'दिलवाले दुल्हनिया ले जाएंगे' जैसी फिल्म नहीं बना पाए। ऐसे में जब उन्हें यंग डायरेक्टर शशांक ने 'दिलवाले...' की स्क्रिप्ट को कुछ तोड़-मरोड़ कर और यंगस्टर्स की कसौटी पर फिट बैठने वाले मसालों के साथ पेश किया, तो करण ने झट हां कर दी। 'हंप्टी शर्मा की दुल्हनिया' देखते वक्त अगर शाहरुख और काजोल स्टारर फिल्म याद आ जाए, तो बस इतना याद रखिएगा कि 18 साल में जमाना बदल चुका है, ऐसे में सब कुछ चलता है।

कहानी: दिल्ली का हंप्टी शर्मा उर्फ राकेश शर्मा ( वरुण धवन) अपनी खुद की बसाई दुनिया में रहने वाला एक टपोरी टाइप पंजाबी मुंडा है। हंप्टी के पापा (केनी देसाई) की अपनी बुकशॉप है। हंप्टी जो चाहता है, वही करता है। कॉलेज में उसके दो खास दोस्त- शंटी और पप्पू हैं, जो साये की तरह उसके साथ चिपके रहते हैं। पापा की पॉकेट मनी से मौज-मस्ती करने वाले हंप्टी ने कभी नहीं सोचा उसकी जिंदगी का मकसद क्या है।

फिलहाल, वह अपने पापा की बुक शॉप पर उनकी थोड़ी बहुत मदद करके खुश है। एग्जाम में अपने मार्क्स बढ़वाने के लिए अपने दोनों दोस्तों के साथ देर रात प्रफेसर के घर जाकर उसे झूले के साथ बांधने और क्रिकेट के बैट से पिटाई का खौफ दिखाकर नंबर बढ़वाने वाला हंप्टी वैसे दिल का बहुत साफ है। हंप्टी की लाइफ में उस वक्त मोड़ आता है जब उसे अंबाला से दिल्ली अपने प्रफेसर मामा के यहां आई काव्या प्रताप सिंह (आलिया भट्ट) से पहली नजर में प्यार हो जाता है।

काव्या हर वक्त चपड़-चपड़ करने वाली सिपंल फैशनेबल और बिंदास किस्म की लड़की है। काव्या जो चाहती है उसे हासिल करना भी जानती है। वह हमेशा दोस्तों की मदद के लिए तैयार रहती है। काव्या के दिल्ली आने का मकसद अपनी अरेंज मैरिज के लिए महंगा डिजाइनर लहंगा खरीदना है। इसी लहंगे की शॉपिंग के लिए अंबाला से दिल्ली आई काव्या की पूरी जानकारी हंप्टी अपने गूगल दोस्त शंटी की मदद से निकलवाने में कामयाब होता है। चंद मुलाकातों के बाद हंप्टी और काव्या एक दूसरे के और नजदीक आ जाते हैं।

काव्या हंप्टी से अपनी एनआरआई लड़के से होने वाली शादी और अपने दम पर महंगा लहंगा खरीदने की बात शेयर करती है। अब काव्या के साथ-साथ हंप्टी का मकसद भी काव्या को पांच लाख की कीमत वाला लहंगा दिलवाना है। कुछ दिनों बाद काव्या अंबाला लौट जाती है। काव्या इस बात को भी अच्छी तरह से जानती है कि उसके पापा मिस्टर सिंह (आशुतोष राणा) कभी हंप्टी को दामाद बनाने के लिए राजी नहीं होंगे। ऐसे में हंप्टी और काव्या एक प्लान बनाते हैं। हंप्टी काव्या के घर पहुंच जाता है, जहां काव्या की एनआरआई अंगद (सिद्धार्थ शुक्ला) के साथ शादी की तैयारियां चल रही है।

ऐक्टिंग: काव्या के पापा मिस्टर सिंह के किरदार में नजर आए आशुतोष राणा ने 'दिल वाले दुल्हनिया ले जाएंगे' में अमरीश पुरी की ऐक्टिंग की याद दिला दी। ताज्जुब है, इंडस्ट्री में आशुतोष जैसे बेहतरीन कलाकार के लिए मेकर के पास रोल नहीं है। 'मैं तेरा हीरो' में गोविंदा को कॉपी करने के बाद वरुण ने फिर गोविंदा को कॉपी करने में कोई कसर नहीं छोड़ी। हां, इस बार वरुण कुछ इमोशनल सीन्स में जमे हैं।

हाइवे, 2 स्टेट्स के बाद आलिया भट्ट ने एक बार फिर ऐक्टिंग का लोहा कबूल करवाया, लेकिन इस फिल्म की काव्या में बरसों पहले रिलीज हुई महेश भट्ट की दो फिल्मों- डैडी और दिल है कि मानता नहीं- की पूजा भट्ट की याद दिला दी। आलिया ने काव्या के किरदार को कुछ उसी तरह से निभाया, जैसे पूजा ने इन फिल्मों में निभाया था।

आलिया को अपनी इस इमेज से बाहर आना होना तभी इंडस्ट्री में वह लंबी पारी खेल पाएंगी। वहीं 'बालिका वधु' फेम सिद्धार्थ शुक्ला फिल्म में बस शोपीस बनकर रह गए। अंगद के किरदार में सिद्धार्थ कहीं फिट नहीं बैठते। खासकर आलिया के साथ सीन्स में वह टोटली अनफिट नजर आए। हां, हंप्टी के चमचे टाइप दोस्त बने शंटी और पप्पू के किरदार में डीयू के गौरव पांडे और साहिल वेध ने पूरी फिल्म में अपनी अलग पहचान दर्ज कराई है।

निर्देशन: शशांक खेतान ने एक इंटरव्यू में एनबीटी से कहा था, अगर मैं 'दिलवाले दुल्हनिया...' न देखता तो फिल्म इंडस्ट्री में आने का सपना कभी नहीं देखता। इस फिल्म को देखकर यही लगता है, उन्होंने करीब 18 साल पहले आई इस फिल्म की स्क्रिप्ट को यंगस्टर्स की कसौटी पर खरा उतरने वाले मसालों के साथ हॉट किस सीन्स और लाइट कॉमिडी का तड़का लगाकर पेश कर दिया है। 'दिलवाले...' की काजोल की तरह यहां आलिया पापा की लाडली और उनकी हर बात मानने वाली लड़की तो हैं, लेकिन शादी पक्की हो जाने के बाद उसे हंप्टी के साथ शारीरिक रिश्ते बनाने और एक के बाद एक किस करने में परहेज नहीं।

यकीनन, शशांक ने 'दिलवाले' को जेन-ऐक्स के लिए बोल्ड टाइप की फिल्म तो बनाया, लेकिन उनकी स्क्रिप्ट में बासीपन और बिखराव है। आलिया और वरुण से वह कुछ नया नहीं करवा पाए। काव्या के पापा के किरदार के लिए आशुतोष राणा का सिलेक्शन करना शशांक की सबसे बड़ी समझदारी कही जाएगी। यकीनन यह किरदार आशुतोष के सिवा दूसरा कोई कर भी नहीं पाता।

संगीत: फिल्म के कई गाने म्यूजिक लवर्स में पहले से हिट हैं। सैटर्डे-सैटर्डे इन दिनों हर किसी की जुबां पर है।

क्यों देखें: अगर 'दिलवाले दुल्हनिया ले जाएंगे' नहीं देखी है, तो मिस न करें। अगर देखी भी है, तो हंप्टी और काव्या से जरूर मिलकर आएं। आशुतोष राणा की बेहतरीन ऐक्टिंग, यंग जेनरेशन को बॉक्स ऑफिस तक खींचने वाले कई मसाले फिल्म में मौजूद हैं, लेकिन कहानी के साथ वरुण और आलिया की ऐक्टिंग में कुछ नया और अलग देखने की चाह में जाएंगे, तो यकीनन अपसेट होंगे।
