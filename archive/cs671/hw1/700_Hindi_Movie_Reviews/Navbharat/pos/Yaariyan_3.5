इस फिल्म की डायरेक्टर, राइटर दिव्या खोसला कुमार खुद ऐक्ट्रेस रह चुकी हैं। अनिल शर्मा की मेगा बजट, मल्टि-स्टारर फिल्म अब तुम्हारे हवाले वतन साथियों में नजर आईं दिल्ली की कुड़ी दिव्या खोसला अब टी सीरीज के हेड भूषण कुमार की वाइफ हैं। बतौर डायरेक्टर दिव्या की इस फिल्म को देखकर लगता है कि कहीं ना कहीं दिव्या, करण जौहर की स्टूडेंट ऑफ द इयर, वाशु भगनानी की फालतू , रणबीर कपूर स्टारर ये जवानी है दीवानी से प्रभावित रहीं।

यही वजह है इस फिल्म में इन तीनों सुपर हिट फिल्मों की कुछ छाप के अलावा बरसों पहले आई जो जीता वही सिकंदर की झलक नजर आती है। दिव्या ने अपनी पहली फिल्म के लिए ऐसा सब्जेक्ट चुना, जिसमें जोखिम की गुंजाइश काफी कम नजर आती है। यंगस्टर्स की पसंद को ध्यान में रखकर बनी इस फिल्म में ऐेसे कई मसाले दिव्या ने परोसे हैं, जो यंगस्टर्स को थिएटर तक खींचने का दम रखते हैं।

कहानी: इस फिल्म की कहानी एक टॉप कॉलेज में पढ़ रहे पांच दोस्तों लक्ष्य (हिमांशु कोहली), सनोली (रकुल प्रीत सिंह), नील (देव शर्मा), पार्डी (श्रेयस) और जेनी (सेरा सिंह) के आसपास घूमती है। कॉलेज में इन पांचों का अपना खास गैंग है, जो क्लास में कम, पार्टी करने या कॉलेज के गर्ल्स हॉस्टल के आसपास ज्यादा मंडराता नजर आता है।

लक्ष्य के पापा सेना में ब्रिगेडियर थे, जंग के मोर्चे पर उन्होंने दुश्मनों से लोहा लेते हुए शहदत दी थी। लक्ष्य अब अपनी मां (स्मिता जयकर) के साथ रहता है और कॉलेज में मौजमस्ती करने वाले इस गैंग का लीडर है। इन पांचों के कॉलेज आने का मकसद पार्टीबाजी और मौजमस्ती करना है। कॉलेज के प्रिंसिपल आई. एम. मार्टिन (गुलशन ग्रोवर) की इस गैंग के बारे में सोच कुछ अलग ही है। प्रिसिंपल साहब को लगता है इन पांचों में ऐसी खास क्वॉलिटी है, जो कॉलेज के दूसरे स्टूडेंट्स में नहीं है।

इस बीच कॉलेज ट्रस्टी कॉलेज कैंपस की जमीन का बड़ा हिस्सा ऑस्ट्रेलियन कंपनी को बेच देता है। कंपनी इस जमीन पर कसिनो बनाना चाहती है। कॉलेज के प्रिसिंपल मार्टिन कंपनी से इस जमीन को छोड़ने की रिक्वेस्ट करते हैं तो कंपनी एक शर्त रखती है। इस शर्त के मुताबिक कॉलेज के स्टूडेंट्स की टीम अगर ऑस्ट्रेलिया के छात्रों को अलग-अलग खेलों में हरा देंगे, तो कंपनी कॉलेज की जमीन छोड़ देगी।

डायरेक्शन: बतौर डायरेक्टर दिव्या ने अपनी पहली फिल्म के लिए अच्छी मेहनत तो की लेकिन कंप्लीट होमवर्क करने में थोड़ा चूक गईं। हालांकि दिव्या ने सिक्किम और ऑस्ट्रेलिया की लोकेशन को बड़ी खूबसूरती से फिल्म के माहौल में फिट किया। इंटरवल के बाद फिल्म के कई सीन अच्छा असर छोड़ते हैं। हां, अगर दिव्या एडिटिंग टेबल पर बैठकर फिल्म के कुछ लंबे सीन्स पर कैंची चलाने की हिम्मत करती, तो यकीनन फिल्म और दमदार बन जाती। ना जाने क्यूं दिव्या ने ऑस्ट्रेलिया में भारतीयों के साथ होने वाले बुरे बर्ताव को दिखाने की कोशिश की है। यकीनन इन सीन्स और सलोनी के पापा बने हेमंत पांडे का किरदार बेवजह नजर आते हैं।

ऐक्टिंग: इस फिल्म के ज्यादातर कलाकार नए हैं। लक्ष्य के रोल में हिमांशु कोहली बस ठीक-ठाक हैं। सलोनी के किरदार को रकुल ने अच्छे ढंग से निभाया, वहीं इस फिल्म के कई कलाकारों ने पहली बार कैमरा फेस किया है। इसे कसौटी पर आंका जाए, तो इन सभी ने औसत दर्जे से कहीं अच्छा काम किया है। एवलीन शर्मा फिल्म में नजर तो आती हैं, लेकिन डायरेक्टर ने एवलिन को ज्यादा फुटेज नहीं दी, सो एवलिन के करने के लिए कुछ खास बचा भी नहीं था।

संगीत: इस फिल्म में हनी सिंह के गाए दो गाने बहुत अच्छे हैं। फिल्म की रिलीज़ से पहले ही ये गाने यंगस्टर्स की जुबां पर है। हिमांशु पर फिल्माया गाना मां ओ मेरी मां, आमिर स्टारर तारे जमीं पर के गाने की याद दिलाता है।

क्यों देखें: सिक्किम की बेहतरीन और गजब लोकेशन, मधुर संगीत, यंगस्टर्स को लुभाते किरदार और स्टूडेंट लाइफ की कुछ मीठी यादें यारियां ताजा कराती है। वहीं साफ-सुथरी और कुछ नया देखने की चाह लिए फैमिली के साथ अगर जाएंगे तो अपसेट हो सकते हैं।
