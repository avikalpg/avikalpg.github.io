होमी अदजानिया की इस फिल्म 'फाइंडिंग फैनी' के टाइटल से ही साफ है कि इसमें 'फैनी' की तलाश की जा रहा है। फिल्म में 5 लोगों की कहानी है जो फैनी को ढूंढ़ने के लिए एक साथ यात्रा पर निकलते है। वैसे तो फिल्म में एक लड़की को ढूंढ़ने की कहानी है, लेकिन दर्शक भी अपने आप में अपनी जिंदगी की तलाश करेगा।

कहानी: यह फिल्म शुरू होती है गोवा के एक ऐसे गांव पोकोलिम से, जिसका वजूद तलाशने की कोशिश आप हर्गिज ना करें। दरअसल यह गांव गोवा में कहां और किस कोने में बसा है, इसे कोई नहीं जानता। इस गांव में रहने वालों की लाइफ का कोई खास मकसद नहीं लगता। दिन भर गांव में रहने वाले अपनी बसाई अलग दुनिया में रहते हैं। फिजूल की बातें करने में अक्सर इनका सारा दिन गुजर जाता है।

एक दिन इस गांव में बने डाकघर के बूढ़े पोस्टमैन-कम-पोस्टमास्टर फर्डी (नसीरुद्दीन शाह) को एक ऐसा लेटर मिलता है, जो खुद फर्डी ने करीब 46 साल पहले एक लड़की स्टेफैनी फर्नांडीस को लिखा था, जिससे वह बेहद प्यार करता था। हालांकि उसे डर था कि वह कहीं उसके प्यार को ठुकरा ना दे, इस डर से वह अपने प्यार का इजहार नहीं कर पा रहा था। ऐसे में उसने अपने दिल की बात लेटर में लिखकर फैनी को भेजा, जिसमें फर्डी ने अपने प्यार का इजहार करते हुए उससे शादी करने का प्रस्ताव रखा था।

अब 46 साल बाद फर्डी के पास यह लेटर वापस आ गया है, तो उसे लगता है कि अगर स्टेफैनी तक लैटर पहुंच जाता तो बात कुछ और होती। दरअसल लेटर का जवाब ना आने की वजह से फर्डी बस इतना समझता रहा कि अगर लेटर स्टेफैनी तक पहुंचता, तो वह उसके शादी के प्रस्ताव पर झट हां कर देती। लेटर के वापस आने के बाद फर्डी का रो-रोकर बुरा हाल है। अब वह चाहता है कि स्टेफैनी की तलाश करके उससे अपने प्यार का इजहार करे।

ऐसे में इसी गांव में रहने वाले चार लोग एंजी (दीपिका पादुकोण), रोजी (डिपंल कपाड़िया) डॉन पेड्रो (पंकज कपूर) और सनिनो डी गामा (अर्जुन कपूर) फर्डी की मदद करने का फैसला करते हैं। ये सभी निकल पड़ते हैं फैनी की तलाश में। मजे की बात है इनमें से कोई नहीं जानता कि क्या स्टेफैनी ने शादी कर ली है या फिर क्या वह जिंदा भी है।

ऐक्टिंग: फिल्म के सभी कलाकार एक से बढ़कर एक हैं। ऐक्टिंग के तीन दिग्गजों पंकज कपूर, नसीरुद्दीन शाह और डिंपल कपाड़िया के साथ दीपिका पादुकोण भी खूब जमी हैं। हां, अर्जुन कपूर एक बार फिर अपने पुराने ऐंग्री स्टाइल में नजर आते है। अगर डिंपल, पंकज और नसीरुद्दीन की ऐक्टिंग की बात करें, तो तीनों एक दूसरे पर भारी पड़े हैं। फिर भी पंकज कपूर के स्क्रीन पर आते ही दर्शकों के चेहरे पर मुस्कुराहट आ जाती है।

डायरेक्शन: होमी अदजानिया का फिल्में बनाने का अपना अलग स्टाइल है। होमी की लिखी स्क्रिप्ट इस फिल्म के इन टॉप स्टार्स को कुछ इस कदर पसंद आई कि सभी ने इस प्रॉजेक्ट को करने के लिए अपनी मार्केट प्राइस से लगभग आधी कीमत में फिल्म की। शुरू से अंत तक होमी की स्क्रिप्ट पर पूरी पकड़ है। करीब पौने दो घंटे की फिल्म आपको कहीं भी सुस्ताने का मौका नहीं देती। होमी की तारीफ करनी होगी कि उन्होंने हर स्टार से बेहतरीन काम लिया।

संगीत: फिल्म का संगीत कहानी और माहौल पर पूरी तरह से फिट बैठता है। टाइटल सॉन्ग 'ओ फैनी रे' सुनने में मजेदार है और इसका फिल्मांकन भी खूब बन पड़ा है।

क्यों देखें: अगर आप कुछ नई और लीक से हटकर बनी फिल्मों के शौकीन हैं, तो फैनी से मिलने का वक्त जरूर निकाल लीजिए। इंडस्ट्री के तीन दिग्गजों का मेल कम ही देखने को मिलता है। दीपिका के कुछ सीन्स हॉट और डायलॉग कुछ ज्यादा ही बोल्ड बन पड़े हैं, इसलिए फैमिली के साथ-सुथरी फिल्मों के शौकीनों को यह सब शायद अच्छा ना लगे।
