जेन-एक्स और मल्टिप्लेक्स के इस इस दौर में जब फिल्मों का लगभग 60 फीसदी कलेक्शन ए-क्लास सेंटरों और मल्टिप्लेक्सों से आने लगा है, तो बॉलिवुड के चंद मेकर्स ने न जानें क्यों यह सोच लिया है कि जेन-एक्स की कसौटी पर खरा उतरने की दुहाई देकर या फिल्म को लीक से हटकर बताकर प्रमोट करने से उनकी फिल्म बॉक्स ऑफिस पर अपनी लागत बटोरने के साथ-साथ थोड़ा-बहुत मुनाफा भी कमा ही जाएगी। इन दिनों ज्यादातर फिल्में इसी ट्रेंड को फॉलो कर रही हैं। इस हफ्ते पहले से रिलीज होने वाली लगभग आधा दर्जन फिल्मों से कुल तीन फिल्में ही सिनेमा के पर्दे पर दस्तक दे सकीं। हॉरर, सेक्स के साथ-साथ लाइफ पार्टनर की तलाश जैसे अलग-अलग सब्जेक्ट पर बनीं इन सभी लगभग दो घंटे की फिल्मों में वीर दास स्टारर यह फिल्म भी उन चुनिंदा दर्शकों को शायद पसंद आए, जो सिनेमा हॉल में कुछ पल के लिए रिलेक्स होने या फिर कुछ भी नया देखने की चाह में जाते हैं। वैसे बता दें, इन अमित साहनी साहब की लिस्ट में ऐसा कुछ खास नहीं जो इस लिस्ट के पहले शब्द से आखिरी शब्द के सभी अक्षरों को उत्सकुता और उत्साह के साथ पढ़ते जाएं।

कहानी: अमित साहनी (वीर दास) ने 'अपनी लाइफ पार्टनर में क्या-क्या खूबी हो', इस बारे में बहुत पहले से एक ऐसी लिस्ट बना रखी है। वैसे पेशे से अमित एक इंवेस्टमेंट बैंकर है और अपने लिए एक पर्फेक्ट लड़की की तलाश में लगा हुआ है। 30 साल से ज्यादा उम्र के हो चुके अमित की मां चाहती हैं, उनका लाडला जल्द से जल्द शादी कर ले। दरअसल, अमित को अपने लिए एक ऐसी लड़की चाहिए जिसमें वे सारे गुण हों, जो उसकी बनाई लिस्ट में पहले से दर्ज है। मसलन, अगर अमित को सचिन दुनिया का सबसे बेहतरीन खिलाड़ी और इंसान लगता है, तो उसकी लाइफ पार्टनर के लिए भी जरूरी है कि वह भी सचिन को उतनी ही तवज्जो दे। बस अमित को अपने लिए ऐसी ही ड्रीम गर्ल की तलाश है। यही वजह है कि अमित जब भी किसी लड़की को देखता है तो उसकी खूबियों को अपनी लिस्ट में दर्ज खूबियों के साथ परखने लग जाता है। आलम यह है, अमित जब भी किसी खूबसूरत लड़की के साथ डेटिंग पर जाता, तब वह लड़की की खासियत अपनी लिस्ट से मिलाने लग जाता है। अब जब कोई लड़की अमित की इस लड़की पर पर्फेक्ट नहीं उतर रही, तो एक दिन वह अपनी मां की बताई लड़की माला (वेगा) से मिलता है। चंद मुलाकातों के बाद उसे महससू होने लगता है, बेशक माला में वह सारी खूबियां नहीं जो उसकी लिस्ट में दर्ज हैं, इसके बावजूद वह उसे चाहने लगता है। चंद मुलाकातों के बाद अमित और माला आपसी रजामंदी से सगाई भी कर लेते हैं, लेकिन तभी अमित की मुलाकात देविका (अनंदिता नायर) से होती है। देविका से मिलकर अमित को लगता है, देविका में वह सभी खूबियां हैं, जो उसकी बनाई लिस्ट में दर्ज हैं।

ऐक्टिंग: लीड किरदार अमित साहनी के रोल में वीरदास पर्फेक्ट टॉइस हैं। वीर दास ने अमित के किरदार को अपने दमदार अभिनय से जीवंत कर दिखाया है। माला के रोल में वेगा बेहतरीन लगीं, वहीं देविका के रोल में अनंदिता नायर ने बस अपने किरदार को निभा भर दिया। हां, अमित के रूममेट और उसके खास दोस्त पुष्कर के रोल में कवि शास्त्री खूब जमे हैं।

डायरेक्शन: छोटी सी कहानी को अजय भुयान ने लाइट और फ्रेश अंदाज से पर्दे पर उतारा है। हां, इंटरवल से पहले अमित की कॉमेंटरी कुछ ज्यादा ही लंबी हो गई, लेकिन फिल्म का क्लाइमैक्स असरदार है। भुयान की तारीफ करनी होगी कि उन्होंने कहानी के हर किरदार को पूरी ईमानदारी के साथ कैमरे के सामने पेश किया, वहीं अमित साहनी की इस लिस्ट का सबसे बड़ा माइनस पॉइंट यही है कि हॉल में बैठा हर दर्शक चंद मिनटों बाद ही इस लिस्ट का आखिरी शब्द तक पढ़ लेता है।

क्यों देखें: फिल्म में वीर दास और वेगा के बीच की अच्छी-दमदार केमेस्ट्री और बेहतरीन लोकेशंस हैं। वहीं, कमजोर क्लाइमैक्स फिल्म का सबसे बड़ा माइनस पॉइंट है।
