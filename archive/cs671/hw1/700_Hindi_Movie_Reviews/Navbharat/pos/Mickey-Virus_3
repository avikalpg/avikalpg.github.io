यंग डायरेक्टर सौरभ वर्मा ने इस कहानी को पिछले साल लिखा, लेकिन उन्हें इस प्रॉजेक्ट पर फिल्म बनाने के लिए कुछ ज्यादा ही लंबा इंतजार करना पड़ा। सौरभ ने पहले इस कहानी को जिस प्रॉडक्शन कंपनी के हेड को सुनाया, उन्होंने फिल्म में एक भी गाना न रखने की शर्त रखी थी, लेकिन सौरभ को यह मंजूर नहीं था।

इस फिल्म को रिलीज से पहले कुछ ऐसे अंदाज में प्रचारित किया गया, जिससे हर किसी को यही लगा कि पूरी फिल्म कॉमिडी से भरी होगी। लेकिन अगर आप सिनेमा में मिकी से मिलकर बाहर आते हैं, तो अहसास होता है कि आप जो सोचकर गए थे, ऐसा कुछ फिल्म में नजर नहीं आया।

कहानी: साउथ दिल्ली की एक कॉलोनी में रहने वाला मिकी अरोड़ा (मनीष पॉल) अपनी बसाई दुनिया में रहने वाला मस्तमौला युवक है। मिकी गजब का हैकर है। नेहरू प्लेस में मिकी अक्सर अपना ज्यादा वक्त गुजारता है। यहीं उसकी खास दोस्त चुटकी (पूजा गप्ता) भी उसके साथ अक्सर नजर आती है। साइट हैक करने में चुटकी भी किसी से कम नहीं! मिकी के इस हैकर गैंग में प्रोफेसर नीतेश पांडे और फ्लॉपी (राघव कक्कड़) भी शामिल हैं। मिकी की मुलाकात कामायनी (एली) से होती है। मिकी कामायनी को चाहने लगता है। मिकी की लाइफ में टर्निंग पॉइंट उस वक्त आता है, जब दिल्ली पुलिस का एसीपी सिद्धांत चौहान (मनीष चौधरी) उसके बारे में बहुत कुछ जान जाता है और उसे एक खुफिया मिशन पर अपने साथ लगाता है। चौहान साइबर क्राइम के कुछ दिग्गजों को पकड़ने के लिए मिकी को अपने साथ रखना चाहता है। चौहान और उसके सहायक इंस्पेक्टर देवेंद्र भल्ला (वरुण बडोला) के साथ मिकी इस खुफिया मिशन में शामिल होता है। साइबर क्राइम के दिग्गजों को धर दबोचने के लिए मिकी अब चौहान और इंस्पेक्टर भल्ला के साथ लग जाता है। इसी बीच कामायनी की हत्या हो जाती है। हालात ऐसे बनते हैं कि कामायनी के हत्यारे के शक की सूई मिकी के आसपास घूमने लगती है।

ऐक्टिंग: मिकी के लीड किरदार में मनीष पॉल जमे हैं। बेशक मनीष इंटरवल के बाद जब मर्डर और पुलिस के जाल में जब खुद को घिरा पाते हैं, तो यहीं से उनके चेहरे के हावभाव कुछ अजीबोगरीब से नजर आने लगते हैं। ऐसा लगता है मनीष इस किरदार को करते वक्त कहीं न कहीं विकी डोनर के आयुष्मान खुराना के साथ खुद को जोड़ने में ज्यादा लगे रहे। एसीपी चौहान के रोल में मनीष चौधरी और इंस्पेक्टर देवेंद्र भल्ला के रोल में वरुण बडोला खूब जमे हैं। कामायनी के किरदार में एली को करने को कुछ खास नहीं मिला। चुटकी के रोल में पूजा गुप्ता अपनी पहचान छोड़ती हैं।

डायरेक्शन: सौरभ ने बेशक लीक से हटकर कुछ नया बनाने की पहल तो की, लेकिन प्रोमो में अपनी फिल्म को कॉमिडी मूवी की तरह प्रमोट करना उन्हें बॉक्स ऑफिस पर महंगा पड़ सकता है। सौरभ ने कॉमिडी से कहीं ज्यादा पुलिस जांच के सीन्स को पेश किया है। इंटरवल के बाद पूरी फिल्म पुलिस जांच के चक्रव्यूह में ऐसी फंसती है कि ऐंड पर ही बाहर निकल पाती है।

संगीत: टाइटल सॉन्ग 'कोई गारंटी नहीं, कोई वॉरंटी नहीं... प्यार चाइना का माल है' इकलौता ऐसा गाना है जो कहानी और किरदार पर फिट बैठता है। अगर सौरभ गानों को फिल्म में नहीं जोड़ते, तो यकीनन फिल्म की गति और तेज होती। मनीष और एली पर फिल्माए गाने बेवजह ठूंसे हुए लगते हैं।

क्यों देखें: अगर कुछ नया और हटकर देखना चाहते हैं, तो मिकी से मिला जा सकता है। अगर आप सिर्फ मौजमस्ती और कॉमिडी की चाह में जा रहे हैं, तो अपसेट होंगे। 
