इस फिल्म में बेशक शहर, किरदार और क्लाइमैक्स बेशक पूरी तरह से बदला हुआ नजर आए, लेकिन सच यही है कि डायरेक्टर मनीष गुप्ता की यह फिल्म नोएडा के बहुचर्चित आरुषि मर्डर केस पर आधारित है। अगर ऐसा ना होता तो इस फिल्म की रिलीज को रुकवाने के लिए तलवार फैमिली कोर्ट का दरवाजा क्यों खटखटाती। बेशक, कहानी को अंजाम तक पहुंचाने के लिए फिल्म में सीबीआई इंस्पेक्टर बने सुनील पारस्कर ने इस हत्याकांड की कड़ियों को जिस अंदाज में जोड़ा है, उस पर आप यकीन ना करें, लेकिन इस क्लाइमैक्स को देखने के बाद दर्शकों को लगेगा कि हो ना हो, इस मर्डर मिस्ट्री का मास्टर माइंड कोई अपना हो सकता है। फिल्म शुरू होते ही पर्दे पर डिस्क्लेमर नजर आता है, जिसके मुताबिक फिल्म पूरी तरह से काल्पनिक है। दूसरी और फिल्म देखते हुए हॉल में बैठा हर दर्शक समझ जाता है फिल्म आरुषि हत्याकांड पर बेस्ड है।

कहानी: आयशा महाजन (साक्षी सेम) मुंबई के एक नामी डॉक्टर दंपति की बेटी है। एक रात आयशा अपने बेडरूम में मृत पाई जाती है। मर्डर के बाद से डॉक्टर फैमिली का घरेलू नौकर गायब है। इस नौकर को डॉक्टर फैमिली ने कुछ अर्सा पहले ही अपने किसी जानने वाली की सिफारिश पर रखा था। मुंबई पुलिस जब इस हत्याकांड की जांच शुरू करती है तो जांच अधिकारी के शक की सुई आयशा के पिता डॉक्टर सचिन महाजन (आशीष विधार्थी) पर अटक जाती है। शक के आधार पर पुलिस डॉक्टर सचिन को अरेस्ट कर लेती है।

इस हत्याकांड की धीमी रफ्तार से चल रही पुलिस जांच की वजह से मामला सीबीआई को सौंपा जाता है। सीबीआई अफसर सुनील पारस्कर (केके मेनन) इस केस की नए सिरे से जांच शुरू करता है। लंबी तहकीकात के बाद पारस्कर इस केस की गुत्थी सुलझाता है तो हर कोई चौंक जाता है।

ऐक्टिंग: सीबीआई अफसर पारस्कर के किरदार में केके मेनन ने बेहतरीन काम किया है। डॉक्टर सचिन महाजन के रोल में आशीष विद्यार्थी ने अपनी दमदार ऐक्टिंग से खुद को एकबार फिर शानदार ऐक्टर साबित किया। आयशा की ममी के रोल में टिस्का चोपड़ा का जवाब नहीं। सचिन महाजन की प्रेमिका कम दोस्त बनीं मीता वशिष्ठ ने अपने किरदार को जीवंत किया है। डाक्टर सचिन के क्लिनिक में नर्स और घर की खास सदस्य बन चुकीं रेम्मी के किरदार में अश्विनी कलसेकर ने साबित किया कि वह रोल में फिट हैं।

निर्देशन: निर्देशक मनीष गुप्ता ने फिल्म की गति को कहीं कमजोर नहीं पड़ने दिया। क्लाइमैक्स का जवाब नहीं। इंटरवल से पहले और आखिरी 20 मिनट की फिल्म हर किसी को बांधकर रखने का दम रखती है।

क्यों देखें: अगर आप मर्डर मिस्ट्री पसंद करते हैं, तो यकीनन अपसेट नहीं होंगे। हां, फैमिली क्लास और मसाला फिल्मों के शौकीनों के लिए फिल्म में कुछ खास नहीं है।
