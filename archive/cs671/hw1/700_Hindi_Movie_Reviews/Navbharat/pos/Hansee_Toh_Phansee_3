बॉक्स आफिस पर इस साल की पहली सुपर हिट यंग डायरेक्टर दिव्या कुमार की 'यारियां' रही। ट्रेड ऐनालिस्ट और इंडस्ट्री के दिग्गज इस फिल्म को मिली कामयाबी का क्रेडिट फिल्म में यंगस्टर्स की पसंद पर फिट आने वाले हर फॉर्म्युले का होना मानते है। बॉक्स आफिस पर पिछले कुछ अर्से से होने वाली टोटल कलेक्शन में बढ़ते कमाई के आंकड़े का ही असर है कि कभी 'कुछ कुछ होता है' और 'कभी अलविदा न कहना' जैसी फैमिली की कसौटी पर खरी उतरने वाली फिल्में बनाने वाले मेकर करण जौहर भी अपनी कंपनी के बैनर तले यंगस्टर्स को टिकट खिड़की की और खींचने वाली फिल्में बनाने में लगे है।

आज रिलीज हुई इस फिल्म के टाइटिल से अगर आप यह सोचकर फिल्म देखने जाने की प्लानिंग कर रहे है कि इसमें चालू मसालों की भरमार होगी तो आप गलत हैं। करण ने अपनी पिछली फिल्मों में अक्सर नजर आने वाले शादी के सीन को अपनी इस फिल्म में स्टार्ट टु लॉस्ट तक अपनाया। मुंबई में सूरत से आकर बसी गुजराती फैमिली और ठेठ पंजाबी फैमिली की शादी के आसपास घूमती यह फिल्म इस टॉपिक से बेशक बाहर नहीं निकलती लेकिन इसके बावजूद दर्शकों की बड़ी क्लास को कहानी और किरदारों के साथ बांधकर रखने का दम रखती है।

कहानी: निखिल (सिद्धार्थ मल्होत्रा) और करिश्मा (अदा शर्मा) के बीच पिछले सात सालों से अफेयर है। इन दोनों के इस अफेयर को करिश्मा के पापा (मनोज देसाई) और निखिल के पापा (शरत सक्सेना) से ग्रीन सिग्नल मिल चुका है। पिछले सात सालों के इस अफेयर में निखिल और करिश्मा के बीच ना जाने कितनी बार ब्रेकअप हुआ लेकिन रिश्तों को हमेशा निभाने के अपने स्वभाव के चलते हमेशा करिश्मा की बात आगे रखी। अगले सात दिनों में इन दोनों की शादी होने वाली है। करिश्मा ने शादी से पहले पांच करोड़ रूपये कमाने की अपनी अनोखी शर्त रखी जिसे निखिल ने झट मान लिया। दरअसल, अमीर खानदान की करिश्मा शादी के बाद निखिल के साथ बाकी बची पूरी लाइफ आराम से एंजॉय करना चाहती थी और निखिल अपनी दुनिया में रहने वाला युवक है जो अपनी शर्तो पर काम करता है। शादी से पहले इन दोनों के घर नजदीकी रिश्तेदार आ चुके है। दोनों फैमिली में शादी से पहले के फंक्शन भी स्टार्ट हो चुके है। इसी बीच अचानक एक दिन चीन से करिश्मा की बहन मीता (परिणीती चोपड़ा) जब अपने घर पहुंचती है तो कोहराम मच जाता है। दरअसल, मीता सात साल पहले अपने घर से मोटी रकम चोरी करके भाग गई थी और अब अपनी बहन की शादी से ठीक सात दिन पहले उसका अचानक चले आना किसी की समझ से परे है। मीता अपने घर में आ नहीं सकती, चीन में रहने के दौरान मीता कुछ ऐसी ऐसी दवाएं लेने की आदी हो चुकी है जिन्हें लिए बिना वह कुछ कर नहीं पाती। ऐसे में करिश्मा निखिल को मीता के कहीं रहने का इंतजाम करने के लिए कहती है। कुछ मुलाकातों के बाद मीता का निखिल के घर आना-जाना शुरू होता है। मीता जब भी अपने घर जाती है तभी मैरिज का माहौल डिस्टर्ब हो जाता है। इसी बीच निखिल और मीता की नजदीकियां बढ़ती हैं। मीता के साथ रहकर निखिल को पता लगता है उसने किस मकसद को पूरा करने के लिए अपने घर से मोटी रकम चोरी की थी।

ऐक्टिंग: मीता के किरदार में परिणीति चोपड़ा खूब जमी है। कुछ सीन्स में उन्होंने गजब काम किया है। ड्रग्स लेने की लत और निखिल के सामने अपनी बहन से शादी ना करके खुद से शादी करने जैसे कई ऐसे सीन है जिन्हें परिणीती ने अपने दमदार अभिनय से जीवंत कर दिखाया है। 'स्टूडेंट ऑफ द इयर' के बाद सिद्धार्थ ने इस बार साबित किया वो अपने दमखम पर फिल्म खींच सकते है। करिश्मा बनी अदा शर्मा को बेशक ज्यादा फुटेज नहीं मिली लेकिन अदा की ऐक्टिंग का जवाब नहीं। अन्य कलाकारों में मनोज जोशी सबसे आगे नजर आते हैं।

डायरेक्शन: यंग डायरेक्टर विनिल मैथ्यू सिंपल और छोटी सी कहानी को ढाई घंटे तक खींचने में काफी हद तक कामयाब रहे। इंटरवल से पहले कई सीन लंबे और बोझिल जरूर नजर आते है। मैथ्यू अगर 15 मिनट की फिल्म पर कैंची चलाते तो अच्छा रहता।

संगीत: शादी के माहौल में भांगड़ा सॉन्ग और बैकग्राउंड में फिल्माया गाना म्यूजिक लवर्स की कसौटी पर खरा उतरने का दम रखता है।

क्यों देंखें: शादी के माहौल में करण की एक और फिल्म जो यंगस्टर्स की सोच और उनके बदले मिजाज को पेश करती है। पंजाबी और गुजराती कल्चर का ऐसा मेल फिल्मी पर्दे पर कम ही नजर आता है। अगर इस वीकेंड पर ठीकठाक टाइम पास करना चाहते हैं, तो 'हंसी तो फंसी' आपको अपसेट नहीं करेगी।
