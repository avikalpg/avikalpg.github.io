ग्रैंड मस्ती की जबर्दस्त कामयाबी के बाद रणबीर कपूर स्टारर 'बेशरम' फिल्म की प्रॉडक्शन कंपनी ने भी अपनी इस फिल्म का प्रमोशन कुछ बेशर्म स्टाइल में ही किया। प्रमोशन के दौरान हालात कुछ ऐसे बने जब इस फिल्म के हीरो रणबीर कपूर ने मीडिया ब्रीफिंग के दौरान महात्मा गांधी का नाम अपनी फिल्म के टाइटिल से जोड़ डाला। बस! फिर क्या था, उनके इस बयान के बाद ऐसा जबर्दस्त बवाल मचा, कि रणबीर ने इस कॉमेंट पर सॉरी कहते हुए बयान का दूसरा मतलब पेश करके फिल्म को बड़ी प्रॉब्लम में पड़ने से बचा लिया।

वैसे , अगर रणबीर की पिछली ब्लॉकबस्टर फिल्मों 'ये जवानी है दीवानी', 'अनजाना-अनजानी' , 'बचना-ए-हसीनों' के बाद अब 'बेशरम' में रणबीर के किरदार और उनका स्टाइल देखें तो लगता है कि बॉक्स ऑफिस पर कामयाबी के मोह में मेकर रणबीर को एक खास इमेज में समेटते जा रहे हैं। वैसे, रणबीर के नाम रॉकेट सिंह और 'बर्फी' जैसी फिल्में भी शामिल है जो उन्हें किसी खास इमेज में बंधने से बचाती हैं। इन फिल्मों में रणबीर ने साबित किया है कि उनमें हर किरदार को बखूबी निभाने की क्षमता है।

बॉक्स ऑफिस पर सुपर हिट 'दबंग' से बतौर डायरेक्टर करियर की शुरूआत करने वाले अभिनय सिंह कश्यप ने लंबे गैप के बाद अब दूसरी फिल्म में एक बार फिर स्क्रिप्ट और किरदारों पर अपनी अच्छी पकड़ रखने की प्रतिभा का एहसास कराने की कोशिश की है। इन दिनों जब दस-बीस दिनों में सौ- दो सौ करोड़ कमाने की एक नई प्रतिस्पर्धा फिल्म नगरी के टॉप मेकर्स में शुरू हुई है, तभी से कम बजट में बनी फिल्मों को रिलीज करना एवरेस्ट पर फतह पाने जैसा हो गया है। देश भर में रेकॉर्ड 3700 से ज्यादा स्क्रीन पर रिलीज हुई इस फिल्म ने शाहरूख खान स्टारर 'चेन्नई एक्सप्रेस' के स्क्रीन रेकॉर्ड को पीछे छोड दिया है। वहीं अगर ओवरसीज के स्क्रीन को भी जोड दिया जाए तो फिल्म कुल 4000 से ज्यादा स्क्रीन पर एकसाथ प्रदर्शित हुई है। ऐसे में फिल्म अगर पहले दिन बीस करोड़ से ज्यादा की कलेक्शन आसानी से कर गुजरे तो कोई हैरानी की बात नहीं होगी। वैसे भी सिल्वर स्क्रीन पर पहली बार रणबीर कपूर एंड फैमिली को एक साथ देखने का मोह दर्शकों की बड़ी क्लास को थिएटरों तक लाएगा।

कहानी: बबली (रणबीर कपूर) अपनी खुद की बनाई मस्तमौला दुनिया में अपने बचपन के दोस्त टीटू (अमितेष नागपाल) के साथ रहा है। दिल्ली के एक अनाथालय में पले-बढ़े बबली को नहीं मालूम उसका यह नाम किसने और कब रखा है। उसे तो अपना जन्मदिन तक याद नहीं। तभी तो इस अनाथालय में रहने वाले दूसरे बच्चों के साथ ही वह अपना जन्मदिन भी मना लेता है। आठवीं तक पढ़ने के बाद बबली कार मकैनिक बन गया और इसी की आड़ में महंगी कारों पर हाथ साफ करके उससे होने वाली सारी कमाई उसी अनाथालय के हेड को सौंपने लगा। हवाला कारोबार से जुड़े चंडीगढ़ के भीम सिंह चंढेल (जावेद जाफरी) को अपने गैरकानूनी कारोबार को चलाने के लिए चोरी की कारों की जरूरत रहती है। इसी सिलसिले में बबली से चोरी की कारें खरीदने वाला डीलर उसकी मुलाकात भीम सिंह से करवाता है। भीम सिंह और उसके गैंग के लिए खूनखराबा रोजमर्रा की बात है। भीम सिंह चोरी की कारें खरीदने के लिए बबली और टीटू को मोटी रकम अडवांस में ही देता है। इसी बीच बबली की नजरें तारा शर्मा (पल्लवी शारदा) से टकराती हैं और बबली पहली नजर में ही उस पर मर मिटता है। दूसरी ओर एक बड़ी कंपनी में मैनेजर तारा के सपनों की उड़ान बहुत उंची है। तारा से जब बबली अपने इकतरफा प्यार का इजहार करता है तो वह उसे अपनी हैसियत देखने की बात करके पल्ला झाड़ लेती है। तारा के ऑफिस से निकलते वक्त बबली और टीटू वहीं खड़ी तारा की कार पर ही हाथ साफ करते है। तारा अपनी कार चोरी होने की रिपोर्ट पुलिस थाने में दर्ज कराने जाती है। इसी पुलिस थाने में चुलबुल चौटाला (ऋषि कपूर) इंस्पेक्टर हैं और उनकी पत्नी (बुलबुल चौटाला) हेड कॉन्स्टेबल हैं। बुलबुल चाहती है उसका इंस्पेक्टर हज़्बंड किसी भी तरह से कमाई करे ताकि रिटायरमेंट के बाद दोनों खुशहाल जिदंगी गुजार सकें। यहीं से शुरू होती है बबली और तारा की अजीबोगरीब लव-स्टोरी है जिसमें जाने-अनजाने चौटला दंपती भी आ जाते है।

ऐक्टिंग: अनाथ बबली के किरदार में रणबीर कपूर ने सौ फीसदी बेशरम लगने की अच्छी कोशिश की है। बुलबुल चौटाला के किरदार में नीतू सिंह कई सीन्स में ऋषि कपूर पर हावी रहीं। न्यूकमर पल्लवी शारदा को अभी बहुत कुछ सीखना बाकी है।

निर्देशन: इंटरवल के बाद अभिनव की किरदार और कहानी पर पकड़ कमजोर पड़ती साफ नजर आती है। चंडीगढ़ में बबली और तारा के कई सीन्स को लंबा खींचा गया तो कहानी सत्तर के दशक में आई शम्मी कपूर स्टारर ब्रहमचारी से काफी हद तक प्रभावित है। अगर दबंग के साथ बेशर्म की तुलना की जाए तो अभिनव इस बार पहले जैसा जादू नहीं चला पाए।

संगीत :टाइटल सॉन्ग खूब बन पड़ा है। फिल्म के दो गाने सत्तर-अस्सी के दशक के संगीत की याद दिलाते हैं। इंटरवल के बाद बैसाखी के मौके पर फिल्माए गाने का फिल्मांकन बेहतरीन है। वहीं फिल्म के आखिर में फिट आइटम नबंर में ममी-पापा के साथ थिरकते साहबजादे फीके नजर आए।

क्यों देखें: रणबीर की बेशर्मी के लिए देख सकते हैं। नीतू सिंह और ऋषि कपूर जब भी स्क्रीन पर नजर आए हर किसी को खुश कर गए। वहीं अगर लीक से हटकर या कुछ नया देखने की चाह में 'बेशरम' से मिलने जाएंगे तो यकीनन अपसेट होंगे।
