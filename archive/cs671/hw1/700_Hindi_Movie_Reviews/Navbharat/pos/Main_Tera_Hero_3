गोविंदा के साथ सबसे ज्यादा और हिट फिल्में बना चुके डेविड धवन ने इस बदलते दौर में, जब मल्टिप्लेक्स क्लास और जेन एक्स क्राउड का बॉक्स आफिस पर दबदबा है, में भी अपनी सोच और स्टाइल रती भर नहीं बदली। पिछले साल डेविड ने चश्मेबद्दूर बनाई , फिल्म टिकट खिड़की पर हिट साबित हुई। शायद यही वजह रही एकता कपूर ने डेविड के साथ इस फिल्म को बनाने का ऐलान किया। अगर दो शब्दों में कहा जाए तो यह फिल्म नई बोतल में पुरानी शराब है। करण जौहर की फिल्म स्टूडेंट ऑफ द इयर से ग्लैमर वर्ल्ड में एंट्री करने वाले वरूण को इंडस्ट्री में अपनी अकेली दमदार मौजूदगी दर्ज कराने के लिए पापा का सहारा लेना पड़ा। इस फिल्म को देखकर लगता है डेविड को वरुण के रूप में अपना चहेता स्टार गोविंदा मिल गया है। डेविड ने इस फिल्म में वरुण को पहले सीन से लेकर आखिरी सीन तक गोविंदा स्टाइल में दिखाने की कोशिश की है।

कहानी : ऊटी से जब सीलू उर्फ श्रीनाथ प्रसाद (वरुण धवन) स्टडी के लिए बेंगलुरु जाता है, तो उसे स्टेशन पर छोड़ने उसके ममी-पापा ही नहीं बहुत से लोग आते हैं। दरअसल, सीलू को लिखने पढ़ने से कुछ लेना-देना नहीं है। सीलू की आदतों से तंग आकर उसके पापा (मनोज पाहवा) उसे आगे की स्टडी के लिए बेंगलुरू भेजते है। कॉलेज पहुंचने के बाद सीलू स्टडी के आसपास तक नहीं फटकता और कॉलेज की खूबसूरत लड़की सुनयना (इलियाना) को अपना बनाने का फैसला जरूर करता है। सीलू को नहीं मालूम शहर का गुस्सैल पुलिस इंस्पेक्टर अंगद (अरुणोदय सिंह) सुनयना पर फिदा है। कॉलेज में अंगद का ऐसा खौफ है कि कोई सुनयना की और देखने की हिम्मत तक नहीं करता। सुनयना पर भी अंगद का ऐसा खौफ है कि वह कुछ नहीं बोलती। अंगद को जब सीलू के बारे में पता चलता है तो वह अपने गुंडों से सीलू को मरवाने की कोशिश करता है लेकिन हर बार उसके गुंडे सीलू से पिटकर आते हैं। अंगद खुद सीलू को सबक सीखने का फैसला करता है। इसी बीच सीलू कुछ ऐसी चाल चलता है कि अंगद को पुलिस फोर्स से निकाल दिया जाता है। सीलू और सुनयना को अलग करने के मकसद से अंगद अंडरवर्ल्ड डॉन विक्रांत (अनुपम खेर) के साथ मिल जाता है। दरअसल, डॉन विक्रांत की इकलौती बेटी आयशा (नरगिस फाखरी) सीलू से इकतरफा प्यार करती है। आयशा किसी भी सूरत में अपना प्यार पाना चाहती है। डॉन विक्रांत के गुंडे सुनयना का किडनैप करके उसे विदेश ले जाते है, जहां बाद में सीलू और अंगद भी नजर आते हैं।

ऐक्टिंग : वरुण धवन ने इस बार गोविंदा बनने की कोशिश की है। ऐसा लगता है कि इस फिल्म की शूटिंग के दौरान वरुण ने अपने पापा और गोविंदा की लगभग सभी फिल्मों को बार-बार देखा और कैमरे के सामने गोविंदा बनना ही अपना मकसद रखा। वरुण के डांस स्टेप और एक्शन सीन्स अच्छे हैं लेकिन बार-बार यहीं रिपीट हुए हैं। नरगिस और इलियाना ने बस हीरो के साथ डांस करने और अपनी ब्यूटी को कैमरे के सामने परोसने का काम किया। राजपाल यादव, सौरभ शुक्ला, मनोज पाहवा ने बस अपने किरदार निभाए, वहीं गुस्सैल इंस्पेक्टर अंगद के किरदार में अरुणोदय ने बस अपना काम निभा भर दिया।

निर्देशन : इस बार भी उन्होंने वहीं कुछ किया जो बरसों पहले गोविंदा को लेकर करते आए। फिल्म की स्क्रिप्ट कमजोर है इसलिए डेविड दर्शकों को कहानी के साथ बांध नहीं पाए।

संगीत : तेरा ध्यान किधर है, पहले से म्यूजिक लवर्स की जुबां पर है, बाकी गाने हॉल में अच्छे फिल्माकंन की वजह से अच्छे लगेंगे।

क्यों देखें : अगर लंबे अरसे से फैमिली के साथ कोई टाइम पास मसाला फिल्म नहीं देखी तो इस हीरो से मिल आएं। वरुण का गोविंदा वाला स्टाइल और लुक सिंगल स्क्रीन और बी, सी सेंटरों पर दर्शकों की कसौटी पर खरा उतरेगा। अच्छी लीक से हटकर बनी फिल्मों के शौकीनों के लिए फिल्म में कुछ नहीं है।
