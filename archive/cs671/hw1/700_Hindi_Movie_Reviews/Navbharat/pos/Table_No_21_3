यह एक ऐसी सस्पेंस व थ्रिलर मूवी है जो शुरू से अंत तक दर्शकों को बांधे रखने में कामयाब रही है। यंग डायरेक्टर आदित्य दत्त ने वजनदार स्क्रिप्ट को कहीं भी कमजोर नहीं पड़ने दिया। यह फिल्म टीवी के कुछ रिऐलिटी शो से प्रभावित है।

आम तौर पर किसी रिऐलिटी शो से प्रभावित फिल्म दर्शकों को इसलिए बांध नहीं पाती, क्योंकि दर्शक आगे आने वाली घटनाओं के बारे में पहले से जानते हैं। दूसरी ओर 'टेबल नंबर-21' ऐसी फिल्म है जिसमें आपके सामने घट रही घटनाओं से आप खुद पूरी तरह से सहमत होते हैं। डायरेक्टर की तारीफ करनी होगी कि उन्होंने ऐंड तक दर्शकों को कहानी और किरदारों के बारे में सोचने का मौका नहीं दिया। डायरेक्टर ने सभी फ्लैश बैक को कहानी का अहम हिस्सा बनाकर पेश किया, जो फिल्म की गति रोकता नहीं बल्कि बढ़ाता है।

कहानी : विवान (राजीव खंडेलवाल) की नौकरी छूट चुकी है। उसे तलाश है एक अच्छी नौकरी की। वहीं, उसकी खूबसूरत पत्नी सिया अवस्थी ( टीना देसाई) के पास अच्छी नौकरी है। एक लकी ड्रॉ में सिया फिजी यात्रा पर जाने का इनाम जीतती है। इसमें सिया और विवान को फिजी आने-जाने और फाइव स्टार सुविधाएं फ्री में मिलती हैं। फिजी के सबसे आलीशान रिजॉर्ट में दोनों को अपनी शादी की पांचवीं सालगिरह मनाने का न्योता मिलता है। यहीं इनकी मुलाकात मिस्टर खान (परेश रावल) से होती है जो इस रिजॉर्ट का मालिक है।

मिस्टर खान इन्हें अपने साथ एक लाइव गेम खेलने का ऑफर देता है। इस गेम में सिया और विवान को अपनी जिंदगी से जुड़े सवालों के सही जवाब देने के अलावा हर जवाब के बाद एक टास्क पूरा करना है। सभी सवालों के सही जवाब देने और टास्क पूरा करने के बाद इन्हें 21 करोड़ का इनाम मिलेगा। विवान और सिया गेम खेलते हैं। शुरुआती बाजी खेलने के बाद उन्हें लगता है गेम खेलना आसान नहीं, बल्कि बेहद खतरनाक भी है। इन दोनों ने मिस्टर खान के साथ गेम बीच में नहीं छोड़ने की कानूनी डील की है। ऐसे में, दोनों चाहकर भी गेम को बीच में छोड़ नहीं सकते।

ऐक्टिंग : सिर्फ तीन किरदारों मिस्टर खान, विवान और सिया के इर्द-गिर्द घूमती इस फिल्म में हर कलाकार अपने किरदार में फिट है। मिस्टर खान के पावरफुल किरदार के सामने विवान और सिया कई दृश्यों में बौने साबित हुए हैं। मिस्टर खान के सामने विवान यानी राजीव खंडेलवाल बेहद कमजोर साबित हुए हैं।

डायरेक्शन : आदित्य दत्त ने अच्छी स्क्रिप्ट को खूबसूरती से पेश किया है। शुरुआती पंद्रह मिनट फिल्म कुछ स्लो है, लेकिन जैसे ही गेम शुरू होता है, दर्शक खुद को पूरी तरह से गेम के साथ बंधा महसूस करते हैं।

संगीत : ऐसी सस्पेंस व थ्रिलर कहानी में संगीत अक्सर रुकावट का काम करता है। यही हाल इस फिल्म में भी है।

क्यों देखें : फिजी की बेहतरीन लोकेशन, परेश रावल का बेहतरीन अभिनय और बेहद असरदार फिल्म का क्लाइमेक्स इस फिल्म की खासियत है। वहीं, सेंसर से मिला 'ए' सर्टिफिकेट फैमिली क्लास को फिल्म से दूर करता है।
