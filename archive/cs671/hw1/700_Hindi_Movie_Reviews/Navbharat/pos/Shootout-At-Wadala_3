अंडरवर्ल्ड पर बनीं ज्यादातर फिल्में बॉक्स ऑफिस पर हिट रहीं। यश चोपड़ा की 'दीवार' अंडरवर्ल्ड पर बनी फिल्म बेहतरीन फिल्मों में से एक मानी जाती है। 'परिंदा', 'दयावान', 'डॉन', 'वन्स अपॉन अ टाइम इन मुंबई' सहित कई दूसरी फिल्में बॉक्स ऑफिस पर हिट रहीं। संजय गुप्ता ने अंडरवर्ल्ड से जुड़ी सच्ची घटना पर 'शूटआउट एट लोखंडवाला' बनाई थी। संजय ने 1982 में मुंबई के वडाला एरिया में अंडरवर्ल्ड डॉन मान्या सुर्वे के एनकाउंटर की सच्ची घटना पर यह फिल्म बनाई है। संजय की फिल्म इसी एनकाउंटर पर लिखी हुसैन जैदी की किताब 'डोंगरी टु मुंबई' पर बनाई गई है।

कहानी: मुंबई के अंडरवर्ल्ड में मान्या सुर्वे ( जॉन अब्राहम) अपना दबदबा बनाना चाहता है। बेगुनाह होने के बावजूद जेल में लंबे अर्से तक कैद रहने के बाद एक दिन मान्या अपने साथी (तुषार कपूर) के साथ जेल से भागने में कामयाब होता है। जेल से बाहर आने के बाद दोनों पहले मुंबई अंडरवर्ल्ड डॉन जुबेर इम्तियाज हक्सर (मनोज बाजपेयी) और उसके भाई दिलावर (सोनू सूद) के गैंग में शामिल होना चाहते हैं, लेकिन बात नहीं बनी। जुबेर अपने अड्डे पर मान्या को थप्पड़ मारता है, तभी मान्या अपना गैंग बनाने का फैसला करता है। शूटर ज्ञान (सिद्घांत कपूर) और जेल से रिहा हुए अपने साथी को भी अपने साथ शामिल करके मान्या अपना गैंग बनाता है। मान्या का गैंग अपने तेजी से बढ़ते आपराधिक रेकॉर्ड के चलते मुंबई के सभी थानों में अपनी मौजूदगी दर्ज कराने लगता है। मुंबई पुलिस के एनकाउंटर स्पेशलिस्ट अलफाक (अनिल कपूर) अपनी टीम के दो साथियों भिंडे (महेश मांजरेकर) और अमर (रॉनित राय) के साथ मुंबई के जुबेर-दिलावर गैंग का सफाया करने में लगा है। इसी बीच क्राइम वर्ल्ड में जब तेजी से मान्या का गैंग भी मीडिया में सुर्खियां बटोरने लगता है, तब अलफाक और उसकी टीम मान्या और उसके गैंग को अपने निशाने पर लेती है। जुबेर और दिलावर का गैंग भी बेगुनाहों के खून की होली खेल रहा है। ऐसे में अलफाक मान्या की प्रेमिका विद्या (कंगना) के साथ मिलकर मान्या का एनकाउंटर करने का प्लान बनाता है।

ऐक्टिंग: जॉन ने मान्या सुर्वे के किरदार को सशक्त बनाने के लिए शूटिंग शुरू होने से महीना भर पहले से ही जिम में घंटों पसीना बहाया। जॉन की बेहतरीन ऐक्टिंग ने मान्या के किरदार को जीवंत बना दिया है। जुबेर के किरदार में मनोज और दिलावर के रोल में सोनू सूद का जवाब नहीं। अनिल कपूर ने इस बार फिर अपनी दमदार मौजूदगी दर्ज कराई। बेचारी कंगना फिल्म में क्या कर रही हैं, समझ से परे है। जॉन के साथ लंबे लिप टु लिप किस सीन्स, लव मेकिंग सीन को छोड़ दिया जाए तो कंगना पूरी फिल्म में मोम की गुड़िया की तरह लगती हैं।

डायरेक्शन: संजय गुप्ता चाहते तो अंडरवर्ल्ड, एनकाउंटर पर बेस्ड इस फिल्म को भद्दी गालियों, डबल मीनिंग संवादों, खूनी मारकाट के लंबे सीन्स का मोह छोड़कर बनाते तो फिल्म हर क्लास के लिए बन सकती थी।

संगीत: बेशक फिल्म में तीन आइटम नंबर हैं, लेकिन ऐसा कोई नंबर नहीं जो हॉल से बाहर आकर आपके होठों पर आ सके।

क्यों देखें: हॉट, डबल मीनिंग फिल्मों के शौकीनों के साथ एनकाउंटर जैसे गंभीर मुद्दे पर बनी फिल्में आपको पसंद हैं तो फिल्म आपके लिए है। कमजोर दिल वालों और साफ-सुथरी फिल्मों के शौकीनों, फैमिली क्लास इस फिल्म से दूर रहें तो बेहतर है।
