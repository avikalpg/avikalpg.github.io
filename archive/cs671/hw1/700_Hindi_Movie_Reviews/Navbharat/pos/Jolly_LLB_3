भारतीय न्याय प्रणाली में व्याप्त भ्रष्टाचार और इंसाफ की आस लगाए कॉमन मैन के कभी खत्म न होते इंतजार पर अब तक दर्जनों फिल्में बनी हैं। अब इसी टॉपिक को दो साल पहले 'फंस गए रे ओबामा' जैसी दिलचस्प फिल्म बना चुके डायरेक्टर सुभाष कपूर ने इस फिल्म में उठाया है। जब इस फिल्म का पहला प्रोमो आया तो हर किसी ने इस फिल्म को टोटली कॉमिडी फिल्म समझा, लेकिन फिल्म देखकर एहसास होता है कि सुभाष कानून या भारतीय न्याय व्यवस्था को हलके में लेने के मूड में नहीं थे। उन्होंने फिल्म में कॉमिडी के तीन-चार पंच रखे, लेकिन स्टार्ट टु लास्ट कहानी ऐसे ट्रैक पर चलती है, जो दर्शकों को कहीं न कहीं कुछ सोचने पर मजबूर करती है।

एक न्यूज एजेंसी से जुड़े रहे इस फिल्म के डायरेक्टर सुभाष कपूर ने कुछ साल पहले दिल्ली में 'संजीव नंदा, बीएमडब्लू हिट ऐंड रन केस' की रिर्पोटिंग की थी, इसलिए यह केस उनके माइंड में ताजा था। सुभाष की यह फिल्म इसी केस से कुछ हद तक प्रभावित लगती है। बेशक सुभाष ने इस केस को कहानी का हिस्सा बनाया है, लेकिन पूरी फिल्म इसी हिस्से के इर्दगिर्द घूमती है। उन्होंने बॉलिवुड फिल्मों में नजर आने वाले फाइव स्टार कोर्ट रूम के काल्पनिक सीन्स को दिखाने के बजाए ऐसा कोर्ट रूम दिखाया है जो वास्तविकता के ज्यादा करीब है। कोर्ट रूम में जमीन पर रखे लकड़ी के एक छोटे से बॉक्स को विटनेस बॉक्स बनाना, कोर्ट रूम में जज साहब से वकीलों की जिरह के मजेदार सीन्स इस फिल्म की यूएसपी हैं। इंटरवल से पहले कहानी की सुस्त रफ्तार, बेवजह रोमांस का तड़का लगाने के लिए अरशद-अमृता पर फिल्माएं रोमांटिक सॉन्ग फिल्म को कमजोर करते हैं।

कहानी: मेरठ की कचहरी में जगदीश त्यागी उर्फ जॉली ( अरशद वारसी) अपनी वकालत की दुकान को पटरी पर लाने की कोशिशों में लगा है। जॉली की बदकिस्मती हर केस में उसका सामना हार के साथ होता है। मेरठ में जब उसकी वकालत चल रही थी, तब उसने दिल्ली में अपने जीजा (मनोज पाहवा) के पास आकर वकालत करने का फैसला किया। बदकिस्ती दिल्ली में भी जॉली का पीछा नहीं छोड़ती। जॉली की कड़की का यह आलम है कि कोर्ट में लोकल पुलिस को पांच आतंकवादियों की शिनाख्त परेड करानी है, लेकिन पांचवा आतंकवादी शिनाख्त परेड से पहले भागने में कामयाब हो जाता है तो जॉली एक हजार रुपए कमाने की खातिर अपने चेहरे पर काला नकाब डालकर शिनाख्त परेड में शामिल हो जाता है।

एक दिन जॉली कोर्ट रूम में शहर के सबसे कामयाब और सिलेब्रिटी ऐडवोकेट तेजेंद्र सिंह राजपाल ( बोमन ईरानी) को देखता है। राजपाल हिट ऐंड रन मामले में अपने अरबपति मुवक्किल को बचाने के लिए अपने सहायकों की लंबी-चौड़ी टीम के साथ पहुंचा है। राजपाल ने अपने करियर में कभी कोई केस नहीं हारा। इस बार भी राजपाल हिट ऐंड रन मामले में अपने मुवक्किल को बरी कराने में कामयाब होता है। उनके मुवक्किल पर इल्जाम है कि उसने अपनी महंगी गाडी से सड़क पर सो रहे छह मजदूरों को कुचल कर मार डाला है। पुलिस की मिलीभगत से केस इतना कमजोर हो गया कि राजपाल आसानी से केस जीत गया।

जॉली भी राजपाल की तरह महंगा और सिलेब्रिटी ऐडवोकेट बनना चाहता है। अपने इस ख्वाब को साकार करने के लिए वह शॉर्टकट अपनाकर कोर्ट में हिट ऐंड रन केस को रीओपन करने के लिए पीआईएल डालता है। जॉली किस क्लास का वकील है, इसका अंदाज आप यहीं से लगा सकते है कि उसने अपनी पीआईएल में प्रॉसिक्यूशन को प्रॉस्टिट्यूशन लिखा हुआ है। खैर, जॉली की पीआईएल कड़क स्वभाव के जज त्रिपाठी (सौरभ शुक्ला) की कोर्ट में सुनवाई के लिए आती है, पीआईएल दायर होने के बाद राजपाल और जॉली के बीच ऐसी कानूनी जंग शुरू होती है, जिसमें एक बार फिर राजपाल का अमीर मुवक्किल फंसता जा रहा है।

ऐक्टिंग: जॉली, राजपाल और जज त्रिपाठी तीन अहम किरदारों पर टिकी इस फिल्म में सभी की ऐक्टिंग का जवाब नहीं! अरशद ने हर रोल को करने की अपनी काबिलियत जाहिर की है। फाइव स्टार कल्चर के ऐडवोकेट तेजेंद्र राजपाल बने बोमन जब भी स्क्रीन पर आए तभी छा गए। बेशक बोमन इससे पहले भी कई ऐसे यादगार किरदार निभा चुके हैं, लेकिन राजपाल का किरदार उनके बेहतरीन किरदारों में शामिल किया जाएगा। कोर्ट रूम में बहस के दौरान जज त्रिपाठी से उनकी बहस के सीन्स में बोमन दर्शकों को तालियां बजाने पर मजबूर कर देते हैं। जज त्रिपाठी बने सौरभ शुक्ला प्रभावित करते है। जॉली की गर्लफ्रेंड संध्या ( अमृता राव) के किरदार में कुछ ऐसा नहीं था, जो वह अपनी छाप छोड़ पातीं। अन्य किरदारों में हर्ष छाया, मोहन आगाशे प्रभावित करते हैं।

डायरेक्शन: सुभाष की कहानी और किरदारों पर पूरी पकड़ है। करीब दो घंटे की फिल्म में तीन चार गाने और कहानी की सुस्त रफ्तार फिल्म का माइनस पॉइंट है, तो वहीं, सुभाष की तारीफ करनी होगी कि उन्होंने कॉमिडी में टाइप्ड होते जा रहे अरशद से वापस अच्छी सारियस ऐक्टिंग करवा ली। कोर्ट में बहस के सीन और कचहरी परिसर के सीन बेहतरीन हैं।

संगीत: इन दिनों आइटम नंबर हर फिल्म में फिट करने का दस्तूर बन गया है। सुभाष भी खुद को इससे अलग नहीं रख पाए। कोर्ट कचहरी और वकीलों की जिरह के बीच आगे बढ़ती कहानी में गानों को फिट करना समझ से परे है।

क्यों देखें: दिल्ली की बेहतरीन लोकेशंस, बोमन-अरशद का बेहतरीन अभिनय, मजेदार साफ-सुथरी स्क्रिप्ट जो फैमिली के साथ बेझिझक देख सकते है। वहीं, अगर आप इस फिल्म को टोटली कॉमिडी फिल्म समझकर देखने जा रहे हैं तो अपसेट होंगे। 
