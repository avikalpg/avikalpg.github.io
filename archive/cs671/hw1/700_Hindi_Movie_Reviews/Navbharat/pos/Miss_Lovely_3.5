80 के दशक में जब पायरेसी और नई फिल्मों को पहले ही दिन केबल टीवी पर दिखाए जाने का सिलसिला चरम पर था, इसी दौर में एक के बाद एक सिंगल स्क्रीन सिनेमाघरों के मालिक जब घाटे की भरपाई करने में नाकामयाब हुए तो उन्होनें सिनेमाघरों को बंद करना शुरू किया। टॉप स्टार्स की मेगा बजट मल्टिस्टारर फिल्में नाकाम होने लगीं और साउथ में बनी सी क्लास फिल्मों को डब करके रिलीज करने के साथ-साथ मुंबई में न्यूकमर्स को लेकर हॉट फिल्में बनाने का दौर शुरू हुआ। उस वक्त में बनीं ऐसी फिल्में बॉक्स ऑफिस पर प्रड्यूसर को लागत से डबल मुनाफा देने लगीं।

फिल्म नगरी के इसी दौर की झलक दिखाने में 'मिस लवली' काफी हद तक कामयाब है। कान फिल्म फेस्टिवल सहित दुनिया के कई नामी फिल्म फेस्टिवलों में इस फिल्म को खूब तारीफें मिलीं। फिल्म इंडस्ट्री की नामचीन हस्तियों अनुराग कश्यप, किरण राव, अनुपम खेर कई स्टार्स ने मिस लवली की तारीफें कीं। फिल्म को करीब दो साल पहले बनाया गया था, लेकिन प्रॉडक्शन कंपनी इसे देश में रिलीज करने से पहले कुछ फिल्म समारोहों में भेजना चाहती थी। अमेरिका सहित कई देशों में 'मिस लवली' अच्छी कमाई और तारीफ हासिल करने के बाद ही अब आपके सामने हाजिर है।

आपको ताज्जुब होगा कि प्रॉडक्शन कंपनी ने जब इस फिल्म को इंडियन सेंसर बोर्ड की प्रिव्यू कमिटी के सामने पेश किया तो कमिटी ने इस फिल्म में 150 से ज्यादा कट लगाने के बाद फिल्म को अडल्ट सर्टिफिकेट देने की बात कही। इसके बाद कंपनी ने सेंसर बोर्ड के आला अधिकारियों से कहानी, स्क्रिप्ट वगैरह की चर्चा करने के बाद दोबारा स्क्रीनिंग कराई तो सेंसर कमिटी ने पूरी फिल्म में सिंगल कट तक नहीं लगाया। हां, कुछ काफी हॉट सीन्स को धुंधला किया गया तो कुछ डायलॉग की साउंड डिलीट की गई।

कहानी: मुंबई में सोनू (नवाजुद्दीन सिद्दीकी) अपने भाई विकी (अनिल जॉर्ज) के साथ मिलकर सी-क्लास की सेक्सी हॉरर फिल्में बनाने का काम करता है। विक्की अक्सर प्रडयूसर की डिमांड पर ऐसे पॉर्न टाइप फिल्मों के सीन नए कलाकारों के साथ शूट करवाता है, जिन्हें प्रडयूसर अपनी सी क्लास फिल्मों में मूल प्रिंट में जोड़कर थिएटरों में चलवाते हैं। सोनू के पास इन फिल्मों की शूटिंग करने का काम है, तो विकी इन सी-ग्रेड की हॉट फिल्मों को बनाने के लिए फाइनैंस और कस्टमर तलाशने का काम करता है। सोनू की मुलाकात पिंकी (निहारिका सिंह) से होती है, जो ग्लैमर नगरी में हिरोइन बनने का सपना लेकर आई है। पिंकी से मिलने के बाद सोनू उससे चाहने लगता है, लेकिन सोनू का बड़ा भाई विकी पिंकी के साथ सी ग्रेड की हॉट फिल्म बनाने की प्लैनिंग में लगा है। पिंकी को लेकर सोनू और विकी में झगड़ा होता है। सोनू अब पिंकी को लीड किरदार में लेकर 'मिस लवली' टाइटल से फिल्म बनाने का ऐलान करता है, लेकिन सोनू के पास ना तो फिल्म बनाने के लिए पैसा है और ना ही साधन।

ऐक्टिंग: सोनू के किरदार में नवाजुद्दीन सिद्दीकी प्रभावित करते हैं। पूर्व मिस इंडिया रह चुकीं निहारिका सिंह कई सीन्स में खूब जमी हैं। उन्होंने कहानी और किरदार की डिमांड पर कैमरे के सामने कई हॉट सीन्स भी दिए हैं। विकी के रोल में अनिल जॉर्ज अपनी छाप छोड़ने में कामयाब रहे हैं।

डायरेक्शन: अशीम ने सी क्लास फिल्म बनाने वाली उस दुनिया को पूरी ईमानदारी के साथ पर्दे पर उतारा है, जो अब तक अंधेरे में पूरी तरह गुम थी। उन्होंने फिल्म के तीनों अहम किरदारों से अच्छा काम लिया और स्क्रिप्ट की डिमांड पर हॉट सीन्स को इस स्टाइल में पेश किया कि कहानी का अहम हिस्सा नजर आते हैं।

क्यों देखें: अगर कुछ नया देखने के शौकीन हैं, तो 'मिस लवली' से मिल सकते है। यकीनन लवली से मिलने बाद ग्लैमर वर्ल्ड के उस घिनौने सच को भी नजदीक से देख पाएंगे, जिससे आप अभी तक अनजान हैं। सेंसर ने फिल्म को अडल्ट करार दिया है इसलिए फैमिली क्लास हॉट सेक्सी लवली से दूर ही रहेगी, जबकि टाइमपास के लिए बेसिरपैर की एंटरटेनमेंट फिल्मों के शौकीन लवली से मिलकर अपसेट होंगे। 
