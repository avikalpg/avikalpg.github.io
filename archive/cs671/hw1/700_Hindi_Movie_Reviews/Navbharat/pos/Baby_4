 पिछले कुछ सालों में आतंकवाद पर दर्जनों फिल्में आ चुकी हैं। इनमें से कुछ गंभीर मुद्दों पर थीं, तो कुछ को चालू मसालों के साथ पेश किया गया। तारीफ करनी होगी यंग डायरेक्टर नीरज पांडे की, जिन्होंने बतौर डायरेक्टर अपनी पहली फिल्म 'अ वेंजडे' में भी आतंकवाद को अलग ढंग से पेश किया था। इस बार फिल्म में जांबाज सीक्रेट एजेंट्स के कारनामों को पूरी ईमानदारी के साथ पेश किया है। इसे देखने के बाद आपको ओसामा बिन लादेन को मारने के ऑपरेशन की याद आएगी। यह मलाल भी रहेगा कि क्या हमारे देश की गुप्तचर एंजेंसिंयों के एजेंट दाउद इब्राहिम जैसे आतंकियों को भारत नहीं ला सकतीं?

कहानी: लंबे अरसे से आतंकवादी अपने नापाक इरादों को पूरा करने में लगे हैं। इनकी धमकियों से आम आदमी अनजान रहता है, लेकिन गुप्तचर एंजेसिंयां इनसे अपने तरीके से निपटती हैं। अजय सिंह राजपूत (अक्षय कुमार) कवर्ट काउंटर आईबी का ऐसा जांबाज अफसर है, जिसपर फर्ज को पूरा करने का जुनून सवार है। उनके पास अपनी पत्नी अंजिल (मधुरिमा तुली) और बच्चों के लिए भी वक्त नहीं है। अजय ने जिस भी मिशन को हाथ में लिया है, पूरा किया है। यही वजह है कवर्ट काउंटर इंटेलिजेंस यूनिट के हेड फिरोज अली (डैनी) उसे हर मुश्किल ऑपरेशन की कमान सौंपते हैं।

ऐसे ही एक ऑपरेशन के दौरान अजय को पता चलता है कि आतंकी संगठन देश के कई शहरों में जबर्दस्त बम धमाके करने की योजना बना रहे हैं। यह स्कीम आतंकी सरगना मौलाना रहमान (राशिद नाज) के दिमाग की उपज है, जो भारत में दहशत फैलाना चाहता है। मौलाना की इस साजिश को नाकाम करने के लिए फिरोज अली के पास बहुत कम वक्त है। ऐसे में वह अजय सिहं राजपूत को इस सीक्रेट ऑपरेशन की कमान सौंपता है। अजय अपने साथ ओम प्रकाश शुक्ला (अनुपम खेर) और जय (राणा दग्गुबाती) को लेता है। उनकी टीम इस सीक्रेट ऑपरेशन को अंजाम तक पहुचाने के लिए दुनिया के कई शहरों तक जाती है।


ऐक्टिंग: अजय सिंह राजपूत के किरदार में अक्षय कुमार ने गजब अभिनय किया है। यकीनन, बेबी अक्षय की चंद बेहतरीन फिल्मों में शामिल की जा सकती है। अक्षय का किरदार अजय सिंह उनकी पिछली फिल्म हॉलिडे के किरदार से काफी मिलता है। डैनी और अनुपम खेर ने लाजवाब ऐक्टिंग की है। राणा दग्गुबाती की ऐक्टिंग में निखार नजर आ रहा है। तापसी पन्नू को बेशक कम फुटेज मिली, लेकिन उन्होंने ऐक्शन सीन्स में अच्छी खासी मेहनत की है। केके मेनन को कुछ ज्यादा करने का मौका नहीं मिला।

डायरेक्शन: अपनी पिछली दोनों फिल्मों 'अ वेंजडे' और 'स्पेशल 26' के दम पर अलग पहचान बना चुके डायरेक्टर नीरज पांडे ने जबर्दस्त होमवर्क किया है। डेढ़ और दो घंटे की फिल्मों के दौर में उन्होंने करीब पौने तीन घंटे की फिल्म बनाई। बतौर डायरेक्टर उन्होंने हर किरदार के साथ न्याय किया है। फिल्म की शुरुआत और क्लाइमैक्स कमाल हैं।

संगीत: कहानी में गानों की कहीं गुंजाइश नहीं थी। ऐसा लगता है टीवी चैनलों पर फिल्म के प्रोमोज चलाने और एक म्यूजिक कंपनी के साथ मिलकर फिल्म बनाने की मजबूरी में आइटम नंबर रखा तो गया, लेकिन ऐशा गुप्ता पर फिल्माया गाना कहानी का हिस्सा नहीं है।

क्यों देखें: बेहतरीन स्क्रिप्ट, अक्षय, डैनी, अनुपम का जानदार अभिनय। चौंका देने वाला सस्पेंस। अगर आप कुछ नया ओर दमदार देखना चाहते हैं तो बेबी से जरूर मिलें। अगर रोमांस और नॉनसेंस कॉमिडी के शौकीन हैं, तो बेबी अपसेट करेगी।
