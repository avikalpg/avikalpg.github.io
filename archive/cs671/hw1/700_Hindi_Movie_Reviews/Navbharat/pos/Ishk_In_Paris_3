बरसों से रोमांस फिल्ममेकर्स का पसंदीदा सब्जेक्ट रहा है। साठ के दशक से लव स्टोरी पर फिल्में बनाने का क्रेज रहा है। दरअसल, रोमांटिक फिल्मों में हर क्लास की कसौटी पर खरा उतरने का दम रहता है। अब मल्टिप्लेक्स कल्चर में यंगस्टर्स बॉक्स ऑफिस पर किसी फिल्म को हिट - फ्लॉप करने वाली क्लास बन चुकी हैं। ऐसे में ऐक्ट्रेस से प्रॉड्यूसर बनी प्रीति जिंटा ने भी बॉक्स ऑफिस इसी सब्जेक्ट पर फिल्म बनाने का फैसला किया है। काश, प्रीति की यह फिल्म अपने तय वक्त यानी पिछले साल की शुरुआत में रिलीज हो पाती।

उन्हीं दिनों शाहरुख खान - कैटरीना कैफ को लीड रोल में लेकर लंदन में यश राज बैनर की अनाम रोमांटिक फिल्म की शूटिंग चल रही थी। प्रीति की फिल्म आगे खिसकने की एक वजह यश राज बैनर की 'जब तक है जान' बनी तो इसके बाद प्रीति की फिल्म के डायरेक्टर प्रेम सोनी को कैंसर होने की खबर आई। प्रीति और प्रेम सोनी दोनों अच्छे दोस्त तो हैं ही, फिल्म की कहानी इन दोनों ने लिखी है। अब जब लंबे इंतजारी के बाद फिल्म रिलीज हुई तो आईपीएल में बिजी प्रीति फिल्म प्रमोशन के लिए वक्त नहीं निकाल पाई। नतीजा शुरुआती शोज में फिल्म को औसतन बीस से तीस फीसदी की कमजोर ओपनिंग मिली।

कहानी: इश्क (प्रीति जिंटा) फ्रेंच मां और इंडियन पिता की बेटी है। इश्क के मां-बाप के बीच अक्सर तनाव रहा करता था। कुछ अर्से बाद दोनों अलग हो गए। इश्क को शादी शब्द से ही नफरत हो गई। इश्क और आकाश (रिहान मलिक) की मुलाकात रोम से पैरिस जाने वाली ट्रेन में होती है। आकाश भी कुछ वजहों से शादी जैसे बंधनों में यकीन नहीं करता। पैरिस आने के बाद हालात कुछ ऐसे बनते है कि इन दोनों को कुछ वक्त साथ गुजारना पड़ता है ।

ऐक्टिंग: प्रीति और रिहान मलिक की जोड़ी शायद यंगस्टर्स की कसौटी पर खरी न उतर पाए। फिल्म में प्रीति के कुछ सीन्स उनकी फिल्म 'कल हो न हो' की याद दिलाते हैं। इसाबेल अदजानी और शेखर कपूर ने निराश नहीं किया।

डायरेक्शन: इश्क और आकाश के बीच की केमिस्ट्री को प्रेम सोनी उभारने में कामयाब रहे। लेकिन डेढ़ घंटे की लव स्टोरी इतनी सुस्त रफ्तार से चलती है कि दर्शकों को खामियां निकालने का वक्त मिल जाता है। यह माइनस पॉइंट ही है।

संगीत: साजिद-वाजिद के संगीत में इतना दमखम नहीं जो इनकी धुनों पर म्यूजिक लवर्स को थिरका सके। तेरी चूडि़यां दे क्रेजी - क्रेजी और कुडि़यां दी कुर्ती की शूटिंग अच्छी हुई है। आइटम सॉन्ग में सलमान की एंट्री उनके फैंस के लिए अच्छा गिफ्ट है।

क्यों देखें : लव स्टोरी बॉलिवुड की रोमांटिक फिल्मों की भीड़ से अलग है। सलमान खान का डांस नंबर फिल्म के प्लस पॉइंट है। इस अजीब लव स्टोरी में एंटरटेनमेंट का तड़का पूरी तरह से गायब है। 
