सत्तर के दशक से हमारे फिल्मकारों को दर्शकों को दुनिया की सैर कराने का जुनून सवार रहा है। इसी दौर में राज कपूर- राजश्री स्टारर 'अराउंड द वर्ल्ड' में पहली बार दर्शकों को दुनिया के कई देशों को बडे़ पर्दे पर देखने का मौका मिला। इस फिल्म को समीक्षकों ने बुरी तरह से धोया, लेकिन दर्शकों में दुनिया देखने के जबर्दस्त क्रेज के चलते फिल्म बॉक्स ऑफिस पर हिट रही। फिलहाल, मल्टिप्लेक्स कल्चर के इस दौर में हर दूसरा मेकर मोटे बजट में ऐसी कहानी पर फिल्म बनाना पसंद करता है, जिस फिल्म में उसे विदेशी लोकेशन पर ज्यादा से ज्यादा शूटिंग करने का मौका मिल सके। अयान ने ऐसा सब्जेक्ट चुना जिसमें उन्हें ज्यादा से ज्यादा विदेशी लोकेशन पर फिल्म शूट करने का मौका मिल सके।

कहानीः बन्नी (रणबीर कपूर) बेहद खुशमिजाज जिंदादिल युवक है। अपने पापा (फारूख शेख) और स्टेप मॉम के साथ रह रहा बन्नी अपने बनाए कायदे कानूनों पर जीता है। बन्नी का मानना है कि शादी बेकार का झंझट है, इसलिए उसे खूबसूरत लड़कियों से सिर्फ दोस्ती करना पसंद है। बन्नी एक ट्रैवल शो में बतौर विडियोग्राफर जुड़ा है। बन्नी को अभी भी अपने स्कूली दोस्त अदिति (कल्कि कोचलीन) और अवि (आदित्य राय कपूर) के साथ वक्त गुजारना और मौजमस्ती करना पसंद है।

तीनों दोस्त मनाली में एक अडवेंचर ट्रिप पर जाने का प्रोग्राम बनाते हैं। ट्रिप की शुरुआत में बन्नी मुंबई सेंट्रल स्टेशन पर नैना तलवार (दीपिका पादुकोण) से मिलता है, जो अवि, अदिति और उसके साथ स्कूल में पढ़ती थी। नैना की ममी का सपना अपनी इकलौती बेटी को डॉक्टर बनाना है। ममी नहीं चाहती कि नैना स्टडी के अलावा कहीं और अपना ध्यान और वक्त लगाए। नैना अपने ऊपर लगे ममी के प्रतिबंधों से परेशान है, जो उसकी आजादी छीनते हैं। बन्नी से मिलने के बाद नैना को लगता है कि हर वक्त दूसरों के सपनों को पूरा करने के लिए भागने की बजाए उसे अपने लिए वक्त निकालना चाहिए। इस ट्रिप में नैना लंबे अरसे बाद अपनी फ्रेंड अदिति के साथ वक्त गुजारती है, जो बेहद मुंहफट और बिंदास है।

अदिति का बेस्ट फ्रेंड अवि उसकी इस आदत को जानते हुए भी उसके साथ वक्त गुजारना पसंद करता है। विस्की और क्रिकेट मैच पर दांव लगाने वाले अवि, अदिति और बन्नी के साथ पहली बार गई नैना को इस ट्रिप में अपनी लाइफ एक बार फिर से इन्जॉय करने का मौका मिलता है। इस ट्रिप के दौरान बन्नी और नैना एक दूसरे के नजदीक आते हैं, लेकिन फिर लंबे अरसे के लिए बिछुड़ जाते है। इस ट्रिप से लौटने के बाद बन्नी अपने अधूरे सपनों को साकार करने यूरोप चला जाता है। बन्नी और नैना की जिंदगी में उस वक्त टर्न आता है जब अदिति अपनी शादी के कार्यक्रमों में शामिल होने का न्योता उन्हें भेजती है।

ऐक्टिंगः स्टार्ट टू लास्ट रणबीर-दीपिका की जोड़ी खूब जमी है। इनके बीच की केमिस्ट्री का जवाब नहीं। आंखों पर मोटा चश्मा लगाए दीपिका का लुक खूब निखरा है। इंटरवल के बाद रणबीर कई सीन्स में दीपिका पर भारी नजर आते हैं। आदित्य और कल्कि दोनों अपने किरदारों में फिट हैं।

डायरेक्शनः अयान ने विदेशी लोकेशन के अलावा हिमाचल की खूबसूरती को अपने कैमरामैन से बखूबी शूट कराया है। अयान की यह फिल्म दो हिस्सों में बंटी है, इंटरवल से पहले मनाली की अडवेंचर ट्रिप है। सेकंड हाफ उदयपुर में कल्कि की शादी का पार्ट कुछ ज्यादा ही खींचा गया लगता है। मैरिज फंक्शन को बेवजह लंबा किया गया है।

संगीतः प्रीतम चक्रवर्ती का संगीत फिल्म की खास बात है। फिल्म के तीन गाने बदतमीज दिल, कबीरा, बलम पिचकारी म्यूजिक लवर्स की जुबान पर हैं। बरसों बाद होली पर प्रीतम ने ऐसा बेहतरीन गाना तैयार किया है जो कई साल तक होली की मस्ती में सुनाई देगा।

क्यों देखें: एंटरटेनमेंट का मजेदार तड़का, सुरीला संगीत, रणबीर-दीपिका की गजब केमिस्ट्री, हिमाचल और यूरोप की बेहतरीन लोकेशन फिल्म का प्लस पॉइंट है। इंटरवल के बाद फिल्म की धीमी गति अखरती है। 
