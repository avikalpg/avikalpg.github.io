अगर इस साल बॉक्स ऑफिस पर सबसे ज्यादा कमाई की रेस में फर्स्ट और सेकंड नंबर पर रही हैपी न्यू इयर और किक की कलेक्शन के साथ पीके के पहले तीन दिन की कलेक्शन की तुलना करेंगे तो शायद पीके पीछे रह जाए। पिछले करीब दो महीनों से बॉक्स ऑफिस पर छाई वीरानी और लगातार फ्लॉप होती फिल्मों के इस दौर में जब मल्टिप्लेक्सों के कई ओडी बंद पड़े है, ऐसे बुरे वक्त में वीरान पड़े बॉक्स आफिस पर रौनक बिखेरने के लिए पीके का सुपर हिट होना जरूरी माना जा रहा है। निर्देशक राजू हीरानी इस फिल्म से बॉक्स ऑफिस पर जबर्दस्त कामयाबी की हैट्रिक बना चुके हैं, अपने उसी बेहतरीन स्टाइल पर चलते हुए हिरानी ने एकबार फिर इस फिल्म में दर्शकों का सिर्फ मनोरंजन ही नहीं किया है, बल्कि एक अच्छा संदेश भी दिया है।

हिरानी ने अपनी पहली फिल्म में डॉक्टरी पेशे के साथ जादू की झप्पी जोड़ी तो अगली फिल्म में गांधीगीरी का संदेश दिया। इस बार उनकी नई फिल्म पीके में भगवान तक पहुंचने का एक नया शॉर्टकट रास्ता दिखाया गया है। हिरानी की यह फिल्म परेश रावल, अक्षय कुमार की ओ माई गॉड की याद दिलाती है। पीके भगवान तक पहुंचने का ऐस शॉर्ट कट बताता है, जहां किसी बाबा या गुरु की ज़रूरत नहीं है। हिरानी की तारीफ करनी होगी कि उन्होंने इस मेसेज को ऐेसे ढंग से पेश किया है जो आपको हंसने, सोचने पर मजबूर करती है तो कुछ सीन्स में आापकी आंखें नम भी कर जाती है।

कहानी: चारों तरफ बिखरी रेत देखकर समझ आता है कि कहानी की शुरुआत राजस्थान से हो रही है। स्क्रीन पर चमकती धूप और चारों ओर बिखरी रेत वीरान नजर आ रही है। अचानक इस रेतीली भूमि पर साफ बादलों के बीच आसमान से एक विशेष यान रेतीली जमीन पर उतरता है। इस विशेष यान से गले में सिर्फ एक चमकता लॉकेट पहने एक शख़्स (आमिर खान) उतरता है। इस शख्स के तन पर एक भी कपड़ा नहीं है और सिर्फ चमकता लॉकेट पहने इस युवक को देखकर आप अंदाज लगा लेंगे कि किसी दूसरे ग्रह से पृथ्वी पर आने वाला यह युवक पीके है। इसका कोई नाम नहीं है। गांव वालों को अपने साथ हर वक्त ट्रांजिस्टर लटकाए घूमने और अजीबोगरीब हरकतें करने वाले इस युवक को देखकर लगता है कि उसने शराब पी हुई है और पीके घूम रहा है। यही वजह है कि गांव वाले उसे पीके कहने लगते हैं। बता दें कि पीके जैसे ही विशेष यान से पृथ्वी पर उतरता है, तभी रेल की पटरी के किनारे ट्रांजिस्टर पर गाने सुनता जा रहा एक चोर इस नंगे शख्स के गले में लटके चमकदार लॉकेट को छीनकर भाग जाता है। यही लॉकेट उसके अपने ग्रह पर वापस जाने का इकलौता जरिया है, जिसके बिना वह अपने घर यानी ग्रह पर वापस नहीं जा सकता।

धरती पर आकर पीके देखता है कि यहां सभी लोग अपनी मनचाही इच्छा, मुराद पूरी करने के लिए भगवान का दरवाज़ा खटखटाते हैं, सो पीके भी अपने लॉकेट की तलाश की फरियाद लेकर मंदिर, मस्जिद और गिरिजाघर तक पहुंचता है। लेकिन उसे लॉकेट यानी रिमोट नहीं मिलता। आखिरकार पीके को पता चलता है कि उसका लॉकेट अब धर्मगुरु तपस्वी बाबा (सौरभ शुक्ला) के पास है, जो अब इस चमकते लॉकेट को भगवान शंकर के डमरू का गिरा मनका कहकर अपने भक्तों से मोटा चंदा बटोरने में लगा है। यहीं से पीके भगवान को समझने और उस तक पहुंचने का नया रास्ता तलाशने में लग जाता है। भगवान तक अपनी बात पहुंचाने के इस लंबे सफर में टीवी पत्रकार जगत जननी उर्फ जग्गू (अनुष्का) उसका साथ देती है। जग्गू एक टीवी जर्नलिस्ट है और कुछ नया करना चाहती है। जग्गू को टीवी हेड बमन ईरानी की पूरी सपॉर्ट मिलती है।

ऐक्टिंग: आमिर खान ने पीके के किरदार में जान डाली है। आमिर ने दूसरे ग्रह से आए ऐलियन के किरदार को कुछ ऐसे अंदाज से निभाया है, जैसे टीवी पर मिस्टर बीन्स अपने किरदार को आसानी से टोटली डिफरेंट ढंग से निभाते हैं। यकीनन, अगर आमिर के इस किरदार की बात की जाए तो यहां वह अपने लगान के भुवन वगैरह और अपने दूसरे कुछ बेहतरीन किरदारों से बहुत-बहुत आगे हैं। रब ने बना दी जोड़ी के बाद इस बार अनुष्का शर्मा को ऐसा किरदार मिला है, जिसमें उन्हें अपनी काबलियत साबित करने का बड़ा प्लैटफॉर्म मिला है। जगत जननी के किरदार को अनुष्का ने जिस बेहतरीन ढंग से निभाया है, उसकी तारीफ करनी होगी। बैंड मास्टर भैरो सिंह के छोटे से रोल में संजय दत्त खूब जमे हैं। वहीं तपस्वी बाबा के किरदार को सौरभ शुक्ला ने बस निभा भर दिया है। बमन ईरानी और परीक्षित साहनी ने अपनी बेहतरीन परफार्मेंस से साबित किया कि हिरानी की फिल्म उनके बिना क्यों पूरी नहीं होती।

डायरेक्शन: हिरानी की यह फिल्म परेश रावल की फिल्म ओ माय गॉड से बेहद मिलती है, फर्क बस इतना है कि परेश ने अपनी बात को बेहद सटीक और भाषण अंदाज में पेश किया तो हिरानी ने पीके का ट्रीटमेंट ऐसे मजेदार ढंग से किया, जो आपको खुलकर हंसने का मौका देता है। यकीनन फिल्म का पहला पार्ट गजब का है। शुरुआती सवा घंटे की फिल्म दर्शकों को सीट से बांधने का दम रखती है। बेशक इंटरवल के बाद रफ़्तार कुछ सुस्त होती है लेकिन क्लाइमेक्स बेहतरीन और सुखद है।

संगीत: फिल्म का संगीत कहानी के मुताबिक है। ठरकी छोकरा पहले से कई म्यूजिक चार्ट में टॉप फाइव में चल रहा है तो नंगा पंगा दोस्त, भगवान है कहां है तूं गीतों का फिल्मांकन बेहतरीन है। हिरानी ने इन गानों को ऐसे अंदाज से फिल्म में फिट किया है कि गाने कहानी का हिस्सा बने हैं।

क्यों देखें: आमिर खान की बेहतरीन परफॉर्मेंस। अगर आमिर के फैन नहीं भी हैं तो आप इस फिल्म को मिस ना करें। इसी के साथ हल्की-फुल्की कॉमेडी की चाशनी के साथ-साथ एक ऐसा मेसेज जो आज की भागती दौड़ती जिदंगी में आपको राहत देता है, वहीं अधंविश्वास और धर्म के ठेकेदार बाबाओं की पोल खोलती ऐसी कहानी, जिसे आप पूरी फैमिली के साथ बेहिचक देखने जा सकते हैं। 
