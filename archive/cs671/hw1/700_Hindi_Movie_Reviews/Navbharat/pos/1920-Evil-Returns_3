विक्रम भट्ट की बतौर डायरेक्टर पहली हॉरर फिल्म 'राज' बॉक्स ऑफिस पर जबर्दस्त हिट रही। उनकी पिछली फिल्म 'राज 3' कमाई के पैमाने पर हिंदी हॉरर फिल्मों की सरताज बनी। वहीं, विक्रम के निर्देशन में बनी 'डेंजरस इश्क' बॉक्स ऑफिस पर औंधे मुंह गिरी। विक्रम ने इस बार फिल्म के निर्देशन की कमान यंग डायरेक्टर भूषण पटेल को सौंपी। बतौर, डायरेक्टर भूषण इस फिल्म में ऐसा कुछ खास नहीं कर पाए। सुस्त रफ्तार से आगे खिसकती बरसों पुरानी कहानी के साथ कमजोर स्क्रिप्ट ने भूषण को अपना टैलंट दिखाने का ज्यादा मौका नहीं दिया। लीड रोल में सिल्वर स्क्रीन से गायब रहे आफताब शिवदासानी को लेने की वजह समझ से परे है। वहीं, फिल्म की अच्छी फटॉग्रफी, बैकग्राउंड म्यूजिक और आखिरी 30 मिनट की फिल्म आपको सीट से हिलने का मौका नहीं देती।

कहानी: जयदेव वर्मा (आफताब शिवदासानी) अपनी बहन करुणा (विद्या मालवदे) के साथ रहता है। जयकांत की कविताओं की जबर्दस्त फैन स्मृति (टीया बाजपेयी) अक्सर उसे खत लिखती है। इन दोनों ने एक-दूसरे को कभी नहीं देखा, लेकिन एक-दूसरे से प्यार करते हैं। इसी बीच जयदेव को खबर मिलती है कि स्मृति की मौत हो गई है। इसके बाद जयदेव की जिंदगी वीरान हो जाती है। एक दिन जयदेव को एक खूबसूरत लड़की बेहोशी की हालत में मिलती है। जयदेव स्मृति नाम की उस लड़की को घर ले आता है। जयदेव की बहन करुणा (विद्या मालवदे) एक अजनबी लड़की को घर में रखने के सख्त खिलाफ है। स्मृति के घर आने के बाद अचानक रहस्यमयी गतिविधियां शुरू हो जाती हैं। जयदेव उसका इलाज कराने के लिए शिमला ले जाता है। यहां भी स्मृति के साथ हर रात कुछ न कुछ अजीबोगरीब होता है, तभी जयदेव को पता चलता है कि स्मृति के शरीर को बुरी मर्द प्रेत आत्मा ने बस में कर रखा है।

ऐक्टिंग: आफताब शिवदासानी पूरी फिल्म में मुरझाए हुए और भावहीन लगते हैं। आफताब की ऐक्टिंग फिल्म का माइनस पॉइंट है। टीया बाजपेयी ने स्मृति के किरदार में बेहतरीन काम किया है। विद्या मालवदे और शरद केलकर बस अपना काम निभा गए।

डायरेक्शन: फिल्म की शुरुआत धीमी है। डराने के नाम पर डायरेक्टर ने बस दरवाजों का खुलना और खटखटाना दिखाया है। हालांकि, डायरेक्टर ने क्लाइमेक्स अच्छा फिल्माया है।

संगीत: फिल्म में तीन चार गाने हैं। सभी कहानी की रफ्तार को धीमा करने के अलावा और कुछ नहीं करते। ऐसा कोई गाना नहीं, जो थिएटर से बाहर आकर आपको याद रहे।

क्यों देखें: टीया की बेहतरीन ऐक्टिंग और लाजवाब फटॉग्रफी। अगर आप अच्छी-बुरी सभी तरह की हॉरर फिल्में देखते हैं, तो एक बार देख सकते हैं। 
