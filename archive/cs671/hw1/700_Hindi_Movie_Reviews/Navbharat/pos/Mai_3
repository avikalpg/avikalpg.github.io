70-80 के दशक में सिल्वर स्क्रीन पर नजर आने वाला फैमिली ड्रामा एकबार फिर आप इस फिल्म में देख सकते हैं। कहानी में कोई नयापन नहीं है और मल्टिप्लेक्स कल्चर के इस दौर में आज की जेनरेशन को खींचने वाला कोई मसाला भी इसमें नहीं है। ऐसे में अगर इस फिल्म में कुछ खास है, तो बरसों से सभी को अपनी आवाज का दीवाना बना रही प्लेबैक सिंगर आशा भोंसले की मौजूदगी। कुछ अर्से पहले तक जब मीडिया में इस फिल्म की शुरुआती रिपोर्ट आई, तब यही माना जा रहा था कि फिल्म में आशा की मौजूदगी बतौर गेस्ट आर्टिस्ट हो सकती है। वहीं, अब फिल्म देखकर साफ हो गया कि 'माई' शुरू से आखिर तक आशा भोंसले की ऐसी फिल्म है, जिसमें उनकी बेहतरीन ऐक्टिंग देखकर हर कोई हैरान रह जाता है। 80 साल की दहलीज पर जा पहुंची आशा ने बतौर कलाकार अपनी पहली ही फिल्म में बेहतरीन ऐक्टिंग की है।

कहानी : पति की मौत के बाद अपनी तीन बेटियों और लड़के को पढ़ा-लिखा कर अपने पैरों पर खड़ा होने लायक बनाने वाली माई (आशा भोंसले) को उम्र के इस आखिरी पड़ाव में कोई रखने को तैयार नहीं है। अल्जाइमर की बीमारी से पीड़ित माई को न चाहकर भी अपनी बड़ी बेटी मधु (पद्मिनी कोल्हापुरी) के साथ रहना पड़ता है, क्योंकि उसका इकलौता बेटा मुन्ना विदेश में नौकरी मिलने का बहाना कर मां से कन्नी काटता है, जबकि वह शहर में ही नौकरी कर रहा है। वहीं, माई की दोनों छोटी बेटियां भी अपनी-अपनी परेशानी का रोना रोकर माई को अपने साथ रखने को राजी नहीं हैं। ऐसी हालत में माई की बड़ी बेटी मधु आगे आती है और अपने हसबैंड की नाराजगी मोल लेकर भी माई को अपने साथ रखती है। वक्त के साथ मधु की बीमारी बढ़ने लगती है, जिससे मधु का घर तो बुरी तरह अस्त-व्यस्त होता ही है, साथ ही उसकी फैमिली लाइफ पर भी इसका असर पड़ता है। माई को घर पर रखने को लेकर मधु की अपनी बेटी के अलावा पति सुभाष (राम कपूर) के साथ अक्सर खटपट होती है। इन सब मुश्किलों के बावजूद मधु माई का साथ छोड़ने को तैयार नहीं होती।

ऐक्टिंग : शुरू से आखिर तक फिल्म माई यानी आशा भौंसले पर टिकी है। माई के किरदार में आशा की जबर्दस्त ऐक्टिंग और उनके चेहरे पर पल-पल बदलते एक्सप्रेशन देखने लायक हैं। फिल्म में आशा की ऐक्टिंग देखकर कहीं न कहीं उनकी बीमार बेटी की याद आती है, जिसने पिछले दिनों फांसी लगाकर खुदकुशी कर ली थी। पद्मिनी कोल्हापुरी अपने रोल में खूब जमी हैं। राम कपूर को किरदार ही कुछ ऐसा मिला, जो उन्हें मां-बेटी के बीच विलेन बना देता है।

डायरेक्शन : आशा भोंसले की बेहतरीन ऐक्टिंग देखकर साफ हो जाता है कि डायरेक्टर महेश ने उन्हें कुछ सीन्स अपनी इच्छा से करने की छूट दी होगी, तभी इन इमोशनल सीन्स में आशा सबसे ज्यादा प्रभावित करती हैं। महेश ने सीधी सादी कहानी में बॉक्स ऑफिस पर बिकाऊ मसालों का तड़का नहीं लगाया है। यही वजह है कि इंटरवल से पहले कहानी की रफ्तार सुस्त है, तो मसाला फिल्मों के शौकीनों के लिए फिल्म में कुछ भी नहीं है।

क्यों देखें : टूटते परिवारों और रिश्तों के बीच बढ़ती दूरियां कहानी का मजबूत पक्ष है। अगर आप बच्चों के साथ एक मेसेज देती फिल्म देखने के अलावा आशा भोंसले का एक अलग बेहतरीन रूप देखना चाहते हैं, तो माई आपके लिए है। 
