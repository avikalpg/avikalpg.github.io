करीब तीन साल पहले करण जौहर और इमरान खान के साथ 'आई हेट लव स्टोरी' बना चुके डायरेक्टर पुनीत मल्होत्रा की लिखी इस स्क्रिप्ट को करण जौहर ने 2011 में ओके किया था। पिछले साल करण, इमरान और पुनीत ने स्क्रिप्ट को ओके किया तो उस वक्त करण ने पुनीत को फिल्म में अपनी चहेती ऐक्ट्रेस करीना कपूर को लेना का सुझाव दिया और करीना को साइन किया गया। पिछले साल आशिकी के सीक्वल में अपनी पहचान बना चुकी श्रद्धा भी इस बार फिल्म का हिस्सा बनीं। दिल्ली की बिंदास पंजाबी लड़की के किरदार में करीना पूरी तरह फिट नजर आती हैं। पुनीत और अरशद की लिखी कहानी कहीं ना कहीं मल्टिप्लेक्स और यंगस्टर्स की कसौटी पर पूरी तरह से फिट नहीं बैठ पाती है, लेकिन पुनीत की तारीफ करनी होगी कि उन्होंने बतौर निर्देशक कहानी और किरदारों के साथ पूरी तरह से इंसाफ किया।

कहानी : श्रीराम (इमरान खान) की फैमिली बेंगलुरु में है। श्रीराम के पापा शहर के नामी बिल्डर हैं। पापा चाहते है श्रीराम भी अपने बड़े भाई जयराम की तरह अपने फैमिली बिजनेस को जॉइन करे। दूसरी ओर श्रीराम की अपनी अलग दुनिया है। देर रात पार्टियों की रौनक बनना, गर्लफ्रेंड के साथ मौजमस्ती करना और पापा के पैसों पर ऐश करना उसकी फितरत बन चुका है। दिल्ली की अमीर पंजाबी फैमिली की दीया (करीना कपूर) दुनिया बदलना चाहती है। दीया दिल्ली में अपनी फैमिली से अलग बेंगलुरु में एक एनजीओ से जुड़ी है। अचानक एक दिन श्रीराम और दीया एक दूसरे से मिलते हैं। इन दोनों के ख्यालात और रास्ता बेशक अलग-अलग है। कुछ मुलाकातों के बाद दोनों एक-दूसरे को जब समझने लगते हैं और श्रीराम दिल्ली में दीया की फैमिली से अपनी शादी की बात करने आता है। तभी ऐसा कुछ होता है कि इन दोनों के रास्ते अलग-अलग हो जाते हैं। श्रीराम और दीया की इस लव स्टोरी के साथ साथ फिल्म में वसुधा (श्रद्धा कपूर) और श्रीराम की शादी के प्लॉट को भी कहानी का अहम हिस्सा बनाया गया है। फैमिली के फैसले के आगे सर झुकाने वाली वसुधा को एक सिख युवक कमल से प्यार है, लेकिन फैमिली के सामने अपने प्यार का इजहार करने की हिम्मत नहीं है। कमल, वसुधा और श्रीराम फिल्म के तीन अहम किरदार हैं।

ऐक्टिंग : दीया शर्मा का किरदार करीना के लिए ही शायद लिखा गया। दीया से मिलता-जुलता किरदार करीना प्रकाश झा की सत्याग्रह में भी कर चुकी है। किरदार के मुताबिक करीना ने खुद को तैयार किया है। वसुधा के किरदार में श्रद्धा कपूर ने कुछ वैसा ही किया जो इससे पहले आशिकी में कर चुकी है। इमरान खान एक बार फिर उसी अंदाज में नजर आए जो इससे पहले भी अपनी कई फिल्मों में कर चुके है। हां, इंटरवल से पहले करीना के साथ उनकी बेहतरीन केमेस्ट्री बन पड़ी है।

निर्देशन : पुनीत पूरी तरह से स्क्रिप्ट के साथ चले हैं। यही वजह है कि इंटरवल से पहले और बाद में कहानी की रफतार थमी थमी सी लगती है। करीना और इमरान की जोड़ी यंगस्टर्स की कसौटी पर खरा उतर पाएगी, इसमें संदेह है। हां, पुनीत कहानी के साथ दर्शकों को बांधने में काफी हद तक कामयाब रहे हैं।

संगीत : विशाल-शेखर का संगीत कहानी और माहौल पर फिट है। ट्रैक सॉन्ग गोरी तेरे प्यार में और ऐषा पर फिल्माया आइटम नंबर इन दिनों कई म्यूजिक चार्ट में शामिल हो चुका है।

क्यों देखें: सिंपल लव स्टोरी जो आपको बांधने का दम रखती है। साउथ इंडियन मैरेज और लव के लिए कुछ करेगा भी करेगा स्टाइल लव जो इस कहानी की यूएसपी है।
