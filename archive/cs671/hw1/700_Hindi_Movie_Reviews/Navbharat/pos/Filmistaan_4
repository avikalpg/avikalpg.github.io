मेगा बजट, मल्टि-स्टारर और चालू मसाला फिल्मों के इस दौर में लीक से हटकर नई स्टार कास्ट के साथ अच्छी फिल्म बनाना तो आसान है, लेकिन अपनी इस फिल्म को सिनेमाघरों में रिलीज करना किस कदर मुश्किल है, इसका अंदाजा आप इसी फिल्म से लगा सकते है। यंग डायरेक्टर नितिन कक्कड़ की इस फिल्म को थिएटर तक पहुंचने में जितना वक्त लगा, उससे कहीं कम वक्त में फिल्म बनकर तैयार हो गई। इतना ही नहीं करीब दो साल पहले इस फिल्म को नैशनल अवॉर्ड तो मिल गया, लेकिन फिल्म को खरीदार तक नहीं मिल पाए। करीब दो साल तक डिब्बों में बंद पड़ी इस फिल्म की प्रॉडक्शन कंपनी ने मुंबई में कई स्पेशल शोज किए। इतना ही नहीं, दिल्ली फिल्म फेस्टिवल में फिल्म की स्पेशल स्क्रीनिंग की गई। फिल्म को समीक्षकों ने जमकर सराहा, लेकिन इस बार भी फिल्म को थिएटर नसीब नहीं हो पाए। खैर, इस बार फिल्म की डिस्ट्रिब्यूशन कंपनी ने हिम्मत दिखाई और अक्षय कुमार स्टारर मेगा बजट फिल्म हॉलिडे के सामने रिलीज करने का जोखिम उठाया। यंग डायरेक्टर नितिन की फिल्म को देख कर लगता है कि 100 करोड़ क्लब फिल्मों के इस दौर में भी लीक से हटकर हवा के विपरीत फिल्म बनाने वाले मेकर्स की कोई कमी नहीं है।

कहानी : सनी अरोड़ा ( शारीब हाशमी) ने जब से होश संभाला, खुद को बॉलिवुड के किसी हीरो से कम नहीं माना। आलम यह है सनी के बोलने के अंदाज से लेकर, उसके हंसने, रोने और चलने का अंदाज पूरा फिल्मी है। हीरो बनने का यही जुनून उसे मुंबई पहुंचा तो देता है, लेकिन बिना किसी गॉड फादर और फिल्मी बैकग्राउंड के ग्लैमर इंडस्ट्री में अपनी जगह बनाना कितना मुश्किल है, इसका अहसास सनी को मुंबई में धक्के खाकर पता चलता है। सनी को यहां आकर हीरो बनने का मौका तो नहीं मिल पाता, लेकिन एक विदेशी प्रॉडक्शन कंपनी में असिस्टेंट डायरेक्टर का काम मिलता है। कहने को तो सनी असिस्टेंट डायरेक्टर है, लेकिन उसे हर वह काम करना पडता है, जो शूटिंग के वक्त स्पॉट बॉय से कराया जाता है। सनी फिल्म की यूनिट के साथ राजस्थान बॉर्डर से सटे एक छोटे से गांव में शूटिंग के लिए आता है। पाकिस्तान बॉर्डर से सटे इस एरिया में फिल्म की शूटिंग के दौरान विदेशी प्रॉडक्शन कंपनी के लोगों को बंदी बनाने के लिए पाकिस्तानी आंतकवादी हमला करते है और रात के अंधेरे में सनी को उसके कैमरे सहित उठाकर ले जाते है। पाकिस्तानी बॉर्डर से सटे एक छोटे से गांव में सनी को आफताब ( इनामउल हक) के घर में बंदी बनाकर रखा जाता है। आफताब हिंदी फिल्मों के साथ-साथ हॉट फिल्मों की पाइरेटेड सीडी बेचने के बिजनस में लगा है। उसका सपना फिल्म बनाना है। सनी को बंधक बनाने वाले आतंकवादी अब उसके अपहरण का विडियो बनाकर भारत सरकार से अपनी मांगें मनवाना चाहते है।

ऐक्टिंग : सनी अरोडा के किरदार में शारिफ हाशमी ने गजब की ऐक्टिंग की है। शक्ल-सूरत से लल्लू नजर आने वाला सनी जैसे ही कैमरे के सामने आता है खुद को आमिर, सलमान, अक्षय से कम नहीं मानता। बॉलिवुड फिल्मों की पायरेटेड मूवीज बेचकर अपनी फैमिली का पेट पालने वाले आफताब के रोल में इनामउल हक की ऐक्टिंग की जितनी तारीफ की जाए, कम है। बेशक आफताब इंडियन फिल्मों की पायरेटेड सीडी बेचने का बिजनस करता है, लेकिन उसका सपना पाकिस्तानी फिल्म इंडस्ट्री लॉलीवुड को बॉलिवुड से आगे देखने का है। वहीं, आतंकवादी सरगना के किरदार में कुमुद मिश्रा खूब जमे है।

डायरेक्शन : डायरेक्टर और राइटर नितिन कक्कड़ की तारीफ करनी होगी कि उन्होंने कहीं ना कहीं भारत-पाक के रिश्तों पर बनी अपनी इस फिल्म को 'गदर' टाइप चालू मसाला फिल्मों से दूर रखा। स्टार्ट टू लॉस्ट, कहीं भी नितिन की फिल्म पर पकड़ कमजोर नहीं होती। पाकिस्तान में हमारी फिल्मों के प्रति दीवानगी का अहसास उन्होंने इस फिल्म में कराया है।

क्यों देंखे : अगर आप लीक से हटकर बेहतरीन फिल्मों के शौकीन हैं और चाहते है ऐसी फिल्में आने वाले वक्त में भी बनती रहे तो इस फिल्म को मिस ना करें। 
