करीब सात पहले 2005 में शुरू हुई बैटमैन सीरीज की इस नई फिल्म को भारत में एक हजार से ज्यादा स्क्रीन में रिलीज किया गया है। 2005 में पहली बार बैटमैन बिगिन्स इंडिया में तीन सौ स्क्रीन पर रिलीज हुई थी। इस बार भी डायरेक्टर क्रिस्टोफर टीनेजर्स की कसौटी पर खरे उतरे हैं। फिल्म की प्रॉडक्शन कंपनी साफ कर चुकी है कि इस सीरीज की अगली फिल्म नहीं बनाई जाएगी यानी, द डार्क नाइट राइजेस इस सीरीज की आखिरी फिल्म है।

दुनियाभर में धूम मचाने वाली इस सीरीज की आखिरी फिल्म से हर किसी ने बहुत आशाएं लगाई हुई थीं। अब जब फिल्म रिलीज हो चुकी है तो लगता है बैटमैन के फैंस ने जो उम्मीदें लगाई थी डायरेक्टर क्रिस्टोफर नोलन उनमें काफी हद तक खरा उतरे हैं। क्रिस्टोफर ने अपनी टीम के साथ मिलकर इस फिल्म की ऐसी स्क्रिप्ट तैयार की जिसमें ऐसे सभी मसाले आसानी से फिट किए जा सकें जो टीनेजर्स की कसौटी पर खरा उतरें।

फिल्म ट्रेड में बैटमैन सीरीज की इस फिल्म के बिजनेस की तुलना थ्री डी में रिलीज हुई स्पाइडरमैन से ज्यादा होने की अटकलें थी, लेकिन इंडियन बॉक्स ऑफिस पर ऐसा शायद नहीं पाएगा। दरअसल, स्पाइडरमैन थ्री डी तकनीक में कम अवधि की फिल्म थी, दूसरी और बैटमैन की अवधि तीन घंटे होने से इसे मल्टिप्लेक्सों पर कम शो मिले।

वहीं फिल्म के टिकट रेट भी थ्री डी स्पाइडरमैन की तुलना में कम हैं। ऐसे में, बॉक्स ऑफिस पर बैटमैन बेशक स्पाइडमैन की बराबरी न कर सके, लेकिन फैंस से इसे तारीफें खूब मिलेंगी। अगर आपने इस सीरीज की पिछली दोनों फिल्मों को नहीं देखा तो भी फिल्म आप आसानी से समझ सकेंगे। दरअसल, क्रिस्टोफर ने इस कहानी के लगभग सभी किरदारों को इस ढंग से पर्दे पर उतारा है जो हर दर्शक को आसानी से समझ आ सकता है।

कहानी : बैटमैन पर अब हार्वे डेंट की हत्या के इल्जाम से घिरा है। आठ साल से उसने खुद को अपने आलीशान महल में कैद कर रखा है। ऐसे वक्त उसके साथ सिर्फ बटलर एल्फ्रेड ही रहता है। बैटमैन में अब पहले जैसी ताकत नहीं है। अपना प्यार खोने के बाद बैटमैन अंदर ही अंदर टूट चुका है। बैटमैन को अब दूसरे लोग ब्रूसवेन के तौर पर जानते हैं जिसे बिजनेस में जबर्दस्त घाटा उठाना पड़ा है।

वहीं बेन अब गौथम सिटी को बर्बाद करना चाहता है। इस नापाक मकसद को पूरा करने के लिए बेन ने एक न्यूक्लियर सांइटिस्ट का अपहरण किया हुआ है। बेन इस वैज्ञानिक को डराकर ऐसा विध्वंसकारी बम बनाना चाहता है, जिससे इस शहर को तहस नहस किया जा सके।

दूसरी और बेन के साथियों ने इस शहर पर पूरी तरह से कब्जा कर लिया है और शहर में उनका राज चलता है। बेल के नापाक इरादों को रोकने की कोशिश बैटमैन करता है, लेकिन बेल अब उससे कहीं ज्यादा ताकतवर है जबकि बैटमैन कमजोर हो चुका है।

फिल्म के कई सीन्स गजब बन पड़े हैं। आकाश में एक प्लेन से दूसरे प्लेन में अपहरण करने वाला सीन हैरतअंगेज कर देने वाला है। फिल्म में शहर पर बेल के आदमियों का राज, बेन द्वारा किए जा रहे खूनखराबे के बीच बम की तलाश। बेल की कैद से बैटमैन का निकलकर गौथम सिटी में आने के अलावा न्यूक्लियर बम फटने के खौफ में सहमे शहर वालों के सीन्स इस फिल्म का प्लस पॉइंट है।

अगर डायरेक्टर चाहते तो फिल्म को पंद्रह से बीस मिनट कम किया जा सकता था। बैटमैन के चाहने वालों को बैटमैन के एक्शन के लिए भी कुछ लंबा इंतजार करना पड़ता है। वहीं, बैटमैन के उड़ने के अलावा कई ऐसे सीन्स भी हैं जो बैटमैन के फैंस की कसौटी पर खरा उतरने का दम रखते हैं। फिल्म के एक्शन, स्पेशल इफेक्ट्स वाले सीन्स बेहतरीन हैं।

क्यों देखें : अगर आप लेटेस्ट गैजट्स के साथ बेहतरीन एक्शन, गजब कैमरा तकनीक देखना चाहते हैं तो इस फिल्म को एकबार देख सकते हैं।
