स्पाइडरमैन एक बार फिर लौट आया है। इस बार भी स्पाइडरमैन इंसानियत, समाज और देश के दुश्मनों के साथ टकरा रहा है। भारत सहित दुनिया के कई देशों में स्पाइडरमैन के चाहने वालों की तादाद लगातार बढ़ी है। यह फिल्म भी इस सीरीज की पिछली फिल्मों की तरह दमदार एक्शन और कहानी के मुताबिक रोमांटिक सीन्स से भरपूर है। स्पाइडरमैन के हैरतअंगेज ऐक्शन और विलन इलेक्ट्रो के बीच फिल्माए फाइट सीन्स दर्शकों के रौंगटे खड़े कर देते हैं। करीब ढाई घंटे की इस फिल्म का विजुअल ट्रीटमेंट मजेदार है।

कहानी: स्पाइडरमैन पीटर पार्कर के पापा रिचर्ड को अहसास हो चुका है कि आने वाले दिन उनके लिए सुरक्षित नहीं हैं। वह अपने बेटे पीटर पार्कर (गारफील्ड) को उसकी आंटी के पास छोड़कर जाने का फैसला करते हैं। रिचर्ड घर छोडने से पहले अपनी रिसर्च और उन कारणों को भी एक सेफ जगह रखते हैं जिसका पता पीटर को काफी रिसर्च के बाद चलता है। रिचर्ड और पीटर की मां जिस प्लेन में जा रहे है वह हवा में क्रैश हो जाता है। इसके बाद पर्दे पर स्पाइडरमैन की धमाकेदार एंट्री होती है। पीटर को कभी अपने दोस्त रहे हैरी ऑस्बॉर्न (डेन) से भी टकराना है, जो अब शहर को बिजली की सप्लाई करने वाली कंपनी ऑसकार्प का सीईओ बन चुका है। कभी स्पाइडरमैन का प्रशसंक रहा जेमी फॉक्स अब इलेक्ट्रो बनकर स्पाइडमैन को खत्म करना चाहता है। आपसी रिश्तों और करियर को लेकर पीटर और स्टेसी के बीच मनमुटाव होता है, जिसकी वजह से स्टेसी ब्रेकअप लेने का फैसला करती है।

ऐक्टिंग: मैक्स और इलेक्ट्रो के दोनों किरदारों में जेमी फॉक्स खूब जमे हैं। स्पाइडरमैन और पीटर दोनों ही किरदारों में गारफील्ड खूब जमे हैं। पीटर की प्रेमिका स्टेसी के रोल में एमा की ऐक्टिंग लाजवाब है। इन दोनों के बीच की केमिस्ट्री बेहतरीन है।

निर्देशन: बतौर निर्देशक मार्क वेब की तारीफ करनी होगी कि उन्होंने स्पाइडरमैन के किरदार को पर्दे पर कुछ ऐसे अंदाज में पेश किया जहां स्पाइडरमैन की लव स्टोरी भी इस ऐक्शन मूवी का अहम हिस्सा बन गई। पीटर और ग्वेन स्टेसी की लव स्टोरी किसी सुपरहीरो की नहीं बल्कि हर किसी की लव स्टोरी जैसे स्टाइल में पेश किया गया, जिसमें जिसमें दर्द, प्यार और ब्रेकअप है। फिल्म के मेन विलन इलेक्ट्रो के किरदार को ठीक ढंग से नहीं रचा गया। कभी स्पाइडरमैन का प्रशसंक रहा इलेक्ट्रो अचानक उसका सबसे बड़ा दुश्मन क्यों बन जाता है, इसकी वजह साफ नहीं की गई।

क्यों देखें: अगर आप सुपर हीरो के चमत्कार और उसके हैरतअंगेज ऐक्शन, स्टंट देखने और स्पाइडरमैन के फैन हैं तो आपके लिए फिल्म पैसा वसूल है। न्यू यॉर्क की सड़कों पर इलेक्ट्रो और स्पाइडरमैन की टक्कर, सड़कों पर हवा में उड़ती पुलिस कारों के सीन कमाल के बन पड़े हैं। फिल्म के स्पेशल इफेक्ट्स, 3डी तकनीक और फटॉग्रफी गजब है। स्क्रिप्ट की कुछ खामियां हैं लेकिन पर्दे पर एक के बाद नजर आते सुपरहीरो के ऐक्शन इन खामियों को छुपाने का काम करते हैं। और हां, फिल्म का पूरा मजा लेना है तो इसे 3डी तकनीक में ही देखें।
