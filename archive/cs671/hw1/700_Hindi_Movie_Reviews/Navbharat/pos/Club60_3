पिछले कुछ समय से आ रही मसाला, ऐक्शन फिल्मों के बीच क्लब 60 ऐसी फिल्म है जो कुछ अलग और नया देखने के शौकीनों के लिए है। यंग डायरेक्टर संजय त्रिपाठी की इस फिल्म में सत्तर के दशक में रिलीज हुई अनुपम खेर की सारांश और अशोक कुमार स्टारर शौकीन के हिस्सों को नए ढंग से दिखाने की कोशिश की गई है। अगर आपने इन फिल्मों को देखा है तो इस क्लब में एंट्री के वक्त आपको अहसास होगा कि आप इन फिल्मों को कुछ बदले हुए अंदाज में एक साथ देख रहे हैं। डायरेक्टर संजय की तारीफ करनी होगी कि उन्होंने इन्हें एकसाथ परोसने में मेहनत की है। इंटरवल से पहले कहानी आपको उदासीनता भरे माहौल में ले जाती है तो सेकंड हाफ मे फिल्म का टेस्ट अलग है। फिल्म का यही हिस्सा दर्शकों को गुदगुदाती है और फ्रेश होने का मौका देता है। फिल्म का पहला हिस्सा जिंदगी की उस सच्चाई पर आधारित है जिसे हर कोई जानता है, लेकिन कबूल करने से हिचकिचाता है यानी अचानक जिंदगी से किसी शख्स का हमेशा के लिए चले जाना।

कहानी: डॉक्टर तारिक शेख (फारूक शेख) और डॉक्टर सायरा शेख (सारिका) का इकलौता बेटा पढ़ने के लिए यूएस गया हुआ है। अचानक इन्हें बेटे के मारे जाने की खबर मिलती है, जिससे दोनों बुरी तरह टूट जाते हैं। डॉक्टर दंपति पुणे में अपना क्लीनिक बेचकर मुंबई आते है। कुछ अर्से बाद सायरा खुद को संभालते हुए जिदंगी को नए सिरे से जीने की कोशिश में लग जाती है, लेकिन तारिक का जिदंगी से लगाव खत्म हो जाता है। हताश होकर एक बार वह आत्महत्या तक की नाकाम कोशिश कर चुका है। अचानक एक दिन डॉक्टर साहब की लाइफ में मन्नू भाई शाह (रघुबीर यादव) की एंट्री होती है। मन्नू भाई क्लब 60 से जुडे हैं। इस क्लब से जुडने के बाद हर कोई अपना पिछला वक्त भुलाकर आज और आने वाले कल के लिए जीता है। तारिक जब इस क्लब के साथ जुडता है, तो सायरा को लगता है कि आने वाले दिनों में वह भी बेटे की मौत के सदमे से उबरकर नए सिरे से जिंदगी जीने लगेगा।

ऐक्टिंग: तारिक शाह कहानी का लीड किरदार है। इस किरदार में फारूक शेख सौ फीसदी फिट बैठे हैं। मन्नू भाई के किरदार में रघुबीर यादव का अभिनय बेमिसाल है। सच कहा जाए, तो मन्नू भाई इस क्लब को ऐसे मुकाम पर ले जाते हैं, जहां हॉल में बैठा हर दर्शक इस क्लब के साथ जुड जाता है। सारिका अपने किरदार के साथ न्याय करती हैं। अन्य कलाकारों में सतीश शाह, टीनू आनंद, जरीना वहाब और शरत सक्सेना प्रभावित करते हैं।

डायरेक्शन: यंग डायरेक्टर सतीश त्रिपाठी की तारीफ करनी होगी कि उन्होंने ऐसे सब्जेक्ट पर बॉक्स ऑफिस की परवाह किए बिना साफ-सुथरी फिल्म बनाई जिससे टॉप बैनर और डायरेक्टर कटते हैं। संजय ने जीने की चाह को ऐसे ढंग से पेश किया है जो बेशक यंग क्राउड और मसाला फिल्मों के शौकीनों को पसंद ना आए लेकिन कुछ नया देखने वाली क्लास को जरूर अपील करेगा।

क्यों देखें: फारूक शेख और सारिका की बेहतरीन ऑन स्क्रीन केमेस्ट्री, कुछ नया और लीक से हटकर चाहने वालों के लिए खास। 
